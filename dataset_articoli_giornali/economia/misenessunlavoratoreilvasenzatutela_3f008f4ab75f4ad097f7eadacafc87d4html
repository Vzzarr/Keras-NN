"Nessun lavoratore" dell'Ilva "sarà licenziato e/o lasciato privo di protezione". Lo affermano fonti Mise sottolineando che: "Tutti i lavoratori non assunti dall' acquirente rimarranno in capo all'amministrazione straordinaria per la durata del programma e potranno essere impiegati nelle attività di decontaminazione eseguite dalla procedura". La fonte precisa anche che i numeri dei tagli previsti nell'offerta presentata da Am Investco sono "suscettibili di miglioramento, per espressa dichiarazione di disponibilità dell'offerente".    Intanto il consiglio di fabbrica dopo un'assemblea a Taranto ha deciso per domani uno sciopero nelle prime quattro ore del primo turno dei lavoratori diretti dell'Ilva e dell'appalto. La protesta sarà in concomitanza con il nuovo vertice al Mise per discutere dei piani industriali presentati dalle due cordate interessate a rilevare l'azienda, che prevedono migliaia di esuberi.   