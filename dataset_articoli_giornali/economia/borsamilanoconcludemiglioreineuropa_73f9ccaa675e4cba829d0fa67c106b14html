
            
            (ANSA) - MILANO, 1 GIU - Piazza Affari migliore Borsa
d'Europa della seduta grazie soprattutto a Fca e Atlantia,
mentre ha chiuso debole Fincantieri: l'indice Ftse Mib ha
segnato un aumento finale dello 0,99% a 20.936 punti, l'Ftse All
share un rialzo dello 0,94% a quota 23.197.   
				   A Milano gli acquisti si sono concentrati su Fca dopo i dati
delle vendite negli Stati Uniti migliori delle stime: il titolo,
anche brevemente sospeso in asta di liquidità, è cresciuto del
5% finale a 9,81 euro mentre si è mossa in linea con il listino
la controllante Exor. Forte anche Atlantia (+3,4% a 25,6 euro)
con il gruppo controllato dalla famiglia Benetton trainato al
rialzo dalle dichiarazioni del presidente di Abertis secondo il
quale il governo di Madrid non si opporrà all'operazione degli
italiani e il mercato accetterà l'offerta da 16,3 miliardi.   
				   Bene Banco Bpm (+3,1%) e Banca Generali (+3%) mentre 
Fincantieri ha ceduto il 3% finale a 0,877 euro dopo che il neo
presidente francese Emmanuel Macron ha frenato sull'acquisizione
di Stx.   
				          