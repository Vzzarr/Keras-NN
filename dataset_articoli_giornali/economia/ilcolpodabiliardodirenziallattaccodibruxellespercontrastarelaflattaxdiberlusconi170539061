

Il leader del Pd, Matteo Renzi (ansa)






ROMA - Matteo Renzi, da ottimo giocatore di biliardo, con un colpo ne ha mandate in buca tre. Ma solo la terza buca sarà quella che gli servirà per tentare di vincere la partita.

Il suo attacco al Fiscal compact, tardivo ma in linea con la politica di contrasto dell'Europa, dal tumultuoso vertice di Bratislava in poi, coglie nel segno. La mossa contro il trattato intergovernativo firmato da Monti (altro oggetto costante della polemica renziana), è un colpo ben assestato a Bruxelles e ai paesi nordici alfieri del rigore. Il colpo è particolarmente efficace perché è chiaro che da quando i populismi, sebbene perdenti nelle ultime consultazioni, mantengono la presa sull'elettorato europeo, le tecnocrazie della Commissione non possono calcare la mano più di tanto. E' scontato tuttavia che l'irritazione a Bruxelles cresca, come sembra temere Padoan, ma questo è un problema dell'oggi. L'agenda di Renzi guarda ai prossimi cinque anni.

Il secondo punto in buca sono gli oppositori a sinistra del Pd. Apparentemente sembrano chiamati in causa perché hanno votato in Parlamento, come tutti del resto (tranne la Lega), Fiscal compact e introduzione del pareggio di bilancio in Costituzione. Ma questa è un'accusa che non fa male a nessuno: la situazione di emergenza con spread e Grecia allo stremo giustificava ampiamente l'approvazione, per senso dello Stato e di responsabilità, di quel severo provvedimento. Tuttavia Renzi definendo "scriteriato" e da "rottamare" il Fiscal compact scavalca a sinistra la sua sinistra e tenta di metterla in imbarazzo. Non perché in questi ultimi anni siano mancate critiche al Fiscal compact e dell'austerità da parte di autorevoli esponenti della sinistra, ma perché Renzi appare diretto e disposto a tagliare definitivamente i ponti con le politiche del rigore. Tant'è che gli argomenti emersi in queste ore contro la proposta di Renzi cercano di sminare il terreno: il primo dice che ormai il Fiscal compact è superato dal dibattito sul ministro del Tesoro unico dell'Eurozona ecc. ecc; il secondo sposta l'attenzione sul destino delle risorse recuperate da una eventuale rottamazione del Fiscal compact, ovvero meglio investimenti che meno tasse.

Ma il giocatore di biliardo di Rignano sa bene qual è la terza buca dove deve carambolare la palla più ambita. Per quanto se ne dica l'avversario naturale e oggettivamente più pericoloso per le prossime elezioni resta il centrodestra berlusconiano. Bisognerà sfidarlo nella prossima campagna elettorale su un terreno che purtroppo non potrà scegliere il centrosinistra ma sarà imposto dai fatti: le tasse. E il centrodestra ha in mano un'arma letale e di grande efficacia comunicativa: la flat tax, una tassa uguale per tutti al 25 per cento. L'ha rilanciata l'Istituto Bruno Leoni con Nicola Rossi: non si tratta di una cosa nuova, Berlusconi nel 2001 tentò, tra le polemiche, l'opzione delle due aliquote e rilanciò l'idea il 19 novembre del 2004 quando, durante una visita nella Repubblica slovacca, esaltò le tesi dell'economista Arthur Laffer. Ma come dimostra la risonanza avuta dalla proposta del Bruno Leoni, i tempi sono cambiati e anche la flat tax suscita un vasto interesse.

E' poco probabile che uno strumento così poco progressivo venga incastonato nei programmi di una forza di sinistra, ma è anche poco probabile che il centrosinistra vada alla prossima campagna elettorale senza una bandiera sulle tasse. Spiegare alla gente il cuneo fiscale, che pure rimane la migliore soluzione per il nostro paese, è difficile: dunque bisogna dare un messaggio chiaro come quello di riduzione dell'Irpef. E per farlo ci vogliono molti soldi: basti pensare che per ridurre l'aliquota Irpef del 23 per cento di un punto servono 4 miliardi. Allora è bene dispiegare i muscoli e prefigurare allargamenti di deficit per sostenere tagli di tasse. Che del resto - bisogna riconoscere - non sono nuovi nella politica renziana: l'Iva come promesso fino ad oggi non è stata fatta aumentare, mentre le tasse sulla prima casa sono scomparse. Dunque: rottamiamo il Fiscal compact.






