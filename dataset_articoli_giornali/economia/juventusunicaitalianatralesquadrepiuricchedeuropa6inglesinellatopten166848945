
MILANO - Il mondo del pallone dribbla la Brexit. Tra i primi dieci club europei per "valore d'impresa" più della metà sono inglesi, i quali conquistano anche il primo posta assoluto con il Manchester United. Gli altri due gradini del podio sono conquistati dalle due corazzate spagnole, Real Madrid e Barcellona, seguite dal Bayern Monaco. E le italiane? Dopo sei anni di dominio incontrastato in Italia, non sorprende che l'unica a comparire tra le grandi "economicamente" parlando del continente ci sia solo la Juventus, piazzata al nono posto.

Manchester takes it all. L'ennesima classifica del calcio sui club più ricchi d'Europa (che poi vale anche come classifica mondiale) arriva dalla società di consulenza Kpmg. Stiamo parlando di enterprise value, ovvero il valore che si può attribuire a una società. Rispetto all'anno precedente, il Manchester United ha superato di scatto il Real Madrid: i Red Devil, sotto il controllo della famiglia americana Grazer, hanno un valore d'impresa stimato in 3,1 miliardi di euro, in crescita rispetto all'anno precedente del 34%. Tutto ciò senza il contributo - nel corso delle ultime due stagioni, dei ricavi della Champions League, visto che la squadra di José Mourinho ha mancato per due volte la qualificazione.

Real in discesa. Tutto il contrario del Real Madrid: nonostante la vittoria dell'anno scorso e l'imminente finale di Cardiff. il valore complessivo delle merengues è sceso dell'8% a 2,97 miliardi. Con i rivali del Barcellona ormai a una incollatura, grazie a un crescita del 5% a quota 2,76 miliardi. A seguire, il Bayern Monaco, che continua con regolarità a incrementare la propria forza economica: per i bavaresi una crescita negli ultimi dodici mesi del 20%, a 2,44 miliardi di enterprise value.

Britannia rules. La forza del calcio inglese, in realtà, si legge in un altro dato: dal quinto all'ottavo posto troviamo nell'ordine Manchester City (1,97 miliardi, +44%), Arsenal (1,95 miliardi +10%), Chelsea (1,6 miliardi, +59%), Liverpool (1,3 miliardi, +8%). Ai quali si deve aggiungere il decimo posto del Tottenham: (1 miliardi, -8%). Si conferma così la forza della Premier League: il campionato di massima divisione è uno dei "brand" sportivi" più forti del pianeta e ha una penetrazione senza pari nel mercato asiatico. Tutto questo indipendentemente dai risultati sportivi, visto che la vittora del Manchester United in Europa League costituisce un eccezione di fonte allo strapotere dei club spagnoli degli ultimi anni.

Italia, solo Juventus. L'Italia, invece, raccoglie le briciole e solo la Juventus si affaccia nella top ten, conquistando il nono posto con un valore di 1,5 miliardi. La crescita dei bianconeri è stata del 9% per il valore d'impresa e del 24% rispetto all'anno precedente per il fatturato. Un salto di qualità che deriva in buona parte dallo strapotere in campionato e dal fatto che solo due squadre italiane, negli ultimi cinque anni, si dividono i diritti tv della Champions League, con la squadra degli Agnelli come presenza fissa.

Qual'è il valore del Milan? Nelle prime venti della classifica troviamo altre quattro squadre italiane. Il Milan è rimasto invariato con un valore d'impresa pari a 547 milioni (15.o posto), mentre sono in risalita dal 18.o al 20.o posto Roma (453 milioni, +17%), Inter (429 milioni, +7%), Napoli (409 milioni, +4%). Da segnalare che il Milan è appena stato venduto per 740 milioni (debiti compresi), sottolineando una volta di più "l'affare" portato a casa da Silvio Berlusconi.

LEGGI. Juve, il Triplete c'è già: vinti campionato e Champions di Borsa

Secondo lo studio di Kpmg le squadre di calcio europee valgono sempre di più: i 32 club più ricchi hanno raggiunto un valore complessivo di quasi 30 miliardi di euro nel 2016, il 14% in più rispetto all'anno precedente. E il valore delle squadre di calcio europee continuerà ad aumentare con i diritti televisivi. In altre parole si conferma quando già emerso nello studio dell'Uefa sull'economia del calcio continentale: il fatturato complessivo dell'industria del pallone sale progressivamente in tutti i paesi, ma i club più ricchi diventano sempre più ricchi. Questo significa che il progetto Superlega europea è rimasto, per il momento, lettera morta, ma nella realtà dei fatti il divario è sempre più marcato. Con la sola eccezione inglese, dove a poter vincere il campionato possono essere più club. E anche questo non sarà un caso.
Il campionato di Piazza Affari: la Juve triplica il valore, la Lazio vince il derby









