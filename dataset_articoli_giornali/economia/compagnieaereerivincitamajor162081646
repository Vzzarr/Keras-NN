


MILANO - Le grandi compagnie aeree tradizionali si prendono la rivincita sulle regine del low-cost come Ryanair o easyJet. O meglio, la rivincita la monetizzano i loro azionisti. Dopo anni di mazzate borsistiche, le compagnie aeree europee come Lufthansa o Iag stanno volando in Borsa, distaccando i competitor a basso costo.

Come ricostruisce Bloomberg, il vettore tedesco o International Consolidated Airlines Group hanno guadagnato quasi il 20 per cento nel primo trimestre. La palma va a Air France-KLM in rialzo de 37 per cento. Invece Ryanair è piatta e easyJet manda in archivio un trimestre solo al +2.5 per cento. Una inversione di tendenza non da poco, se si considera che il ritorno annualizzato (nella media degli ultimi cinque anni) per un azionista di Ryanair è stato del 29 per cento, contro il solo 9 per cento garantito da Lufthansa.


Compagnie a confronto: nel 2017 le performance delle tradizionali superano le low-cost



 
	         




Ci sono diversi fattori a spiegare questa tendenza. Innanzitutto, dal punto di vista strettamente industriale le low-cost stanno pagando cara la concorrenza sempre più difficile nei cieli europei: porta loro a tagliare le tariffe e a mostrarsi più cauti sulle prospettive di guadagno. Invece le grandi società tradizionali hanno alzato la loro asticella, soprattutto al traino della domanda sostenuta per quanto riguarda i voli a lungo raggio.

Questo trend si è ribaltato sugli analisti finanziari, che hanno alzato le loro prospettive. E hanno scatenato la caccia all'occasione: Air France-KLM tratta ancora a sconto se si considera che è intorno alle cinque volte gli utili per azione previsti dal consensus, IAG è a sette, mentre Ryanair ed easyJet sono a un multiplo di 12 volte.






