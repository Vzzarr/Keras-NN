

Maurizio Landini e Francesca Re David,che gli succede alla guida della Fiom (ansa)






ROMA - Francesca Re David è la nuova segretaria generale della Fiom. A eleggerla, prima donna in questo ruolo in 115 di storia dell'organizzazione, è stata l'assemblea generale dei metalmeccanici della Cgil su proposta del segretario uscente Maurizio Landini. I voti a favore sono stati 221 su 246, il 90%, i no sono stati 23 e 2 gli astenuti. In totale l'assemblea conta 265 componenti.

Romana, 57 anni, sposata con il giornalista Fabio Venditti e madre di due figlie, Re David non viene da un percorso in fabbrica, ma accademico: si laurea in storia con una tesi sul Pci e la Comunità europea, e poi si occupa molto di ricerca e formazione. Comincia a collaborare con la Cgil nel 1987, nel campo della salute e sicurezza sul lavoro, e poi con la Fiom per un progetto di formazione sull'innovazione tecnologica che la porta anche in Brasile per sei mesi, accanto ai metalmeccanici della Cut, il sindacato di cui è stato leader l'ex presidente Lula.

Si è occupata anche di politiche per i disoccupati e per i giovani. E' entrata nella segreteria nazionale della Fiom nel 1998, chiamata dall'allora segretario Claudio Sabattini. Nel 2013  è diventata segretaria generale Fiom di Roma e del Lazio. A lei si deve la firma la firma dell'ultimo contratto di categoria, un accordo storico perché unitario tra Federmeccanica e Fiom-Fim-Uilm.

Di lei il segretario uscente Landini ha detto: "Serve avere esperienza pratica, serve avere conoscenze, non amicizie, e serve avere capacità contrattuali, ma anche capacità di relazione, capacità di lavorare in gruppo con i compagni e le compagne, e una capacità di ascolto anche più alta di quella che posso aver avuto io. Queste sono le caratteristiche che ci hanno fatto pensare a Francesca".

E' considerata un osso duro nelle trattative, però di Francesca Re David è emerso indirettamente un risvolto molto umano, e familiare. Nel film "Socialmente pericolosi" il marito Fabio Venditti ha raccontato come, per lavoro, ha conosciuto il boss della camorra Mario Spadoni, nel carcere di Sulmona, e di come sono diventati amici tanto che il giornalista e la famiglia lo hanno ospitato quando gli viene diagnosticato un tumore al fegato. Una vicenda autobiografica nata da una vicenda e da una convivenza fuori dall'ordinario, che coinvolge anche le figlie della coppia. E una storia che prosegue, visto che Venditti ha fondato un'associazione che cerca di aiutare i ragazzi dei quartieri spagnoli a tirarsi fuori da un destino che sembra già segnato, quello di criminali.

 






