
            
            (ANSA) - MILANO, 1 GIU - Le Borse europee a metà giornata
confermano il rialzo con l'indice d'area  Stoxx 50 che sale
dello 0,33%. Maglia rosa resta Milano con il Ftse MIb che segna
un +0,97% e si avvicina ai 21mila punti (20.932). Londra
guadagna invece lo 0,4%, Parigi lo 0,65% e Francoforte lo 0,34%.   
				Nel dettaglio Piazza Affari sale in scia al dato sul Pil e
all'accordo di principio tra la commissaria Ue alla concorrenza
Margrethe Vestager e il ministro dell'economia Pier Carlo Padoan
sul piano di ristrutturazione di Mps. Acquisti sulle banche con
Banco Bpm che guadagna l'1,7%, Ubi l'1,55%, Intesa l'1,4%,
Mediolanum l'1,7%. In testa al listino Atlantia (+3,15%). 
Secondo Salvador Alemany Mas, presidente di Abertis, è
improbabile che il governo spagnolo decida di opporsi all'Opa
sul gruppo. Su di giri Italgas (+1,27) dopo il piano industriale
al 2023. Salgono anche BAnca Generali (+2,8%), Campari (+2%) e
Tim (+1,8%) quest'ultima in vista cda del pomeriggio con
l'atteso avvicendamento alla presidenza.   
				          