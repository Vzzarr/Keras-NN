







MILANO - Vision Capital vende gli asset della Bormioli Rocco, la storica impresa vetraria nata a Fidenza (Parma) nel 1825, di cui era diventato proprietario nel 2011 rilevandola per 250 milioni di euro dal Banco Popolare, che a sua volta aveva ereditato la quota nella società emiliana dalla Banca Popolare di Lodi di Fiorani.

Il fondo londinese ha annunciato una doppia operazione: le attività negli imballaggi in vetro e plastica per farmaci sono andate ai fondi di Triton; mentre bicchieri, barattoli e casalinghi tornano in 'famiglia'. Ad acquistare questi ultimi è stata infatti la Bormioli Luigi di Parma, vetreria fondata nel 1946 da Luigi Bormioli che, uscito dall'impresa di famiglia, si era messo in proprio. Il gruppo Bormioli Rocco ha circa 2mila dipendenti e genera un fatturato annuo di 440 milioni di euro.

Nata nel 1825, la società di proprietà della famiglia Bormioli era stata separata negli anni Ottanta del secolo scorso e le due aziende avevano seguito strade diverse: la Bormioli Rocco, specializzata in tableware, che ha puntato fortemente sui mercati esteri, e la Bormioli Luigi, che ha puntato su prodotti di alta gamma dedicandosi non solo al tableware, ma anche alla produzione di contenitori in vetro per la profumeria. Con l'operazione di queste ore, le due società tornano a essere unite per quel che concerne il settore tableware.

"Attraverso la gestione attiva di Vision Capital, assieme al management di Bormioli, abbiamo dato esecuzione a un ben definito piano strategico e raggiunto una forte crescita finanziaria, con una redditività record nel 2016 sia nel settore farmaceutico che nei casalinghi. Siamo fiduciosi che le due unità continueranno a prosperare sotto la proprietà di Triton e Luigi Bormioli", ha commentato Julian Mash, ceo di Vision Capital.

"Con l'acquisizione storica di Bormioli Rocco Tableware (divisione casa), Bormioli Luigi amplierà i perimetri delle proprie risorse organizzative e materiali al fine di sviluppare originali e virtuose modalità di fare business nel vetro, a vantaggio degli interessi della clientela facendo leva sulle conoscenze, la cultura e la capacità di entrambe le societa", ha dichiarato Alberto Bormioli, presidente di Bormioli Luigi, azionista di maggioranza e figlio del fondatore.

Durante la sua gestione Vision ha unito le attività nel vetro e nella plastica per la farmaceutica, rafforzando Bormioli Rocco attraverso l'acquisizione nel 2013 di Neuborglass mentre ha ceduto quelle nel food & Beverage e nella profumeria.






