
MILANO - Serve "un piano strategico nazionale che ponga sostenibilità al centro della politica industriale", sulla scia di quanto già fatto con la Strategia energetica nazionale: è il messaggio politico lanciato dal ministro dello Sviluppo economico, Carlo Calenda, al convegno Aziende e finanza 2030: il motore dello sviluppo sostenibile organizzato dall'Alleanza italiana per lo sviluppo sostenibile a Milano, presso l'Unicredit Pavilion vicino a Piazza Gae Aulenti. Uno dei 200 eventi che hanno costellato il Festival dello Sviluppo sostenibile nel capoluogo lombardo.

Un'occasione importante per le imprese italiane, durante la quale è stato firmato un patto senza precedenti per lo sviluppo sostenibile, basato sui principi e gli obiettivi dell'Agenda 2030 adottata dall'Onu nel settembre del 2015. Al centro dell'intesa "la promozione di innovazione dei modelli di business, partnership con tutti i portatori d'interesse e utilizzo di finanza etica e responsabile, al fine di contribuire a raggiungere gli Obiettivi di sviluppo sostenibile". A porre il nome sotto la dichiarazione sono i vertici delle associazioni imprenditoriali italiane aderenti all'Asvis: Alleanza Cooperative Italiane, Confederazione Italiana Agricoltori, Confcommercio, Confindustria, CNA, Federazione Banche Assicurazioni e Finanza e Unioncamere.
Calenda lancia un Piano stretegico per la Sostenibilità. "Le imprese non abbiano paura"












 
	         




Che per le imprese si tratti di una occasione unica è stato testimoniato dai dati presentati da Enrico Giovannini, il portavoce dell'Alleanza. Ripercorrendo i diciassette obiettivi condivisi dalle Nazioni unite, Giovannini ha citato una ricerca di Accenture secondo la quale 88 amministratori delegati delle grandi imprese su cento conoscono gli obiettivi di sostenibilità e 87 li considerano una opportunità per ripensare i modelli di business. Quello che spesso sfugge è che gli obiettivi sono un propulsore per la crescita delle aziende e non un intralcio. Un dato su tutti: in quattro sistemi economici considerati dalla ricerca (cibo e agricoltura, città, energia e materie prime, salute e benessere), il raggiungimento degli obiettivi creerebbe 12mila miliardi di dollari di opportunità di mercato.

Già oggi la dimensione economica della "sostenibilità" è di primo piano: a livello globale, alla fine del 2016 sono 22,9 mila miliardi di dollari ad essere gestiti professionalmente seguendo strategie di investimento responsabili (SRI), con un aumento del 25% sul 2015. Gli investimenti responsabili rappresentano il 26% di tutti i fondi gestiti in modo professionale, ha mostrato Giovannini. Tra il 2014 e il 2016 l’area più dinamica è stata il Giappone, seguito dall’Australia/Nuova Zelanda e Canada. In termini di asset, le tre aree più rilevanti sono l’Europa, gli Stati Uniti e il Canada. Restano ostacoli nei confronti degli obiettivi, che le imprese indicano principalmente in una scarsa conoscenza e in una mancanza di impegni chiari dei governi.

Su questo s'instaura anche la lettura critica della situazione italiana, che complice la presidenza del G7 si trova in un anno cruciale per mettere al centro questi temi: l'Italia "non è su un sentiero di sostenibilità" per debolezze recuperabili nel breve termine sul piano giuridico-istituzionale; mancanza di attuazione di strategie e di legislazioni già definite che consentirebbero di realizzare molti obiettivi Onu; carenza di alcune strategie fondamentali; assenza di una visione sistemica conduce a interventi contraddittori e troppo focalizzati sul breve termine. In questo senso, è importante la risposta politica di Calenda.

"La sottoscrizione di questo patto per lo sviluppo sostenibile - ha sottolineato Pierluigi Stefanini, Presidente dell'Asvis - conferma la crescente sensibilità del mondo economico e finanziario italiano nei confronti dell'Agenda 2030 delle Nazioni Unite, come leva per una crescita economica e sociale più equa e inclusiva. L'Alleanza Italiana per lo Sviluppo Sostenibile lavorerà con le associazioni firmatarie per definire e attuare un piano d'azione con obiettivi concreti che, contribuendo alla competitività del sistema produttivo nazionale possa al tempo stesso migliorare la sostenibilità e l'equità del modello di sviluppo economico italiano".






