







ROMA - Scongiurato un lunedì nero per il traffico nella Capitale. Lo sciopero dei taxi, che era previsto per oggi, è stato congelato. Uri-Uritaxi-Confartigianato-Unica e Filt Cgil, che avevano indetto l'agitazione, ripongono molte speranze nell'incontro di oggi al ministero dello Sviluppo economico, che segna la riapertura del dialogo e della trattativa sulle nuove norme in materia di trasporto. L'appuntamento al ministero è per le 16.

I sindacati invitano la categoria alla massima unità "per combattere il nuovo caporalato tecnologico che attraverso le multinazionali cerca di impadronirsi del nostro futuro". Ogni riferimento a Uber è puramente voluto.

Il ministero dello Sviluppo economico dovrà coordinarsi con quello dei Trasporti, che ha pronto un provvedimento proprio sui servizi via app. Dice il ministro Graziano Delrio (in un'intervista al Sole 24 Ore):  "Aspetto la definitiva approvazione della legge sulla concorrenza, che arriverà a breve. Poi presenterò il decreto che ho pronto con la convinzione che le piattaforme digitali di per sé non sono né la modernità né lo sfruttamento di lavoratori. Bisogna dare loro delle regole per operare in modo corretto e utile ai cittadini"

Il caso - che ha un livello politico e sindacale - è aperto anche nelle aule di tribunale, dove proprio Uber ha segnato un punto a suo favore venerdì. I giudici di Roma hanno respinto il ricorso dei tassisti e sbloccato i servizi Uber Black, gli unici operativi in Italia e che prevedono autisti professionisti, revocando l'ordinanza che il 7 aprile scorso ne aveva disposto lo stop in tutto il Paese.

In realtà il blocco non era mai entrato in vigore perché quel primo stop era stato sospeso in attesa della pronuncia definitiva. Con quest'ultima ordinanza, il Tribunale ha dato seguito alla decisione del Parlamento di sospendere per tutto il 2017 alcune norme della legge nazionale che disciplina taxi e noleggio con conducente. La sospensione era stata introdotta nella legge di conversione del decreto Milleproroghe con l'emendamento Lanzillotta e aveva scatenato le proteste dei tassisti già a febbraio.

 "Mentre il Procuratore generale della Corte di Giustizia europea nella sua arringa conclusiva ha espresso l'illegittimità di Uber, un tribunale italiano dice esattamente il contrario. Singolare...". Così il presidente di Conftrasporto, vicepresidente di Confcommercio, Paolo Uggè ha commentato la sentenza d'appello del Tribunale di Roma ha sbloccato Uber Black. "Attendiamo la sentenza della Corte di Giustizia europea", ha aggiunto Uggè.


 






