







A Parigi, nella Tour Eiffel c’è il suo acciaio, e anche nei ponti, nelle ferrovie, nelle petroliere e in tanto altro di tutta Europa e del bacino del Mediterraneo. Ferro vecchio fuso in forni elettrici e trasformato in laminati mercantili. Un’attività che l’Afv, Acciaierie e ferriere vicentine Beltrame Group, ha intrapreso nel 1896 a Vicenza, per opera del fondatore Antonio Beltrame. Con i suoi 121 anni è l’azienda familiare più vecchia del Veneto. Sei stabilimenti e duemila operai in quattro paesi: Italia, Francia, Svizzera e Romania, con tre acciaierie e undici laminatoi. Beltrame commercializza due milioni di tonnellate all’anno di laminati e sviluppa un giro d’affari consolidato di un miliardo di euro.

Un marchio leader nel panorama nazionale e europeo. “Meglio dire che siamo tornati a essere leader” puntualizza Barbara Beltrame, classe 1979, quinta generazione nella società per azioni di famiglia, e dal 2005 responsabile dell’area comunicazione e marketing dell’acciaieria. È anche vicepresidente di Confindustria Vicenza, con delega education e università e membro del consiglio generale di Federmeccanica.

Da manager ha accompagnato la sua azienda verso la risalita, dopo la crisi che dal 2009 ha fiaccato l’economia e il settore siderurgico. “Andava male per tutti – ricorda -, ma il nostro comparto è stato il primo a risentirne perché si sono fermate le costruzioni”. La Beltrame ha visto crollare la produzione dell’80 per cento. Una storia drammatica. “Ci siamo trovati di fronte a un bivio – racconta l’imprenditrice -: ristrutturare o chiudere. Nei nostri stabilimenti siamo stati costretti a tagliare quasi 700 posti di lavoro, al prezzo di lacrime e sangue, un sacrificio enorme. Ma abbiamo cercato di agevolare tutti, io li chiamo i miei ragazzi, li conosco uno per uno”.

La rivoluzione è entrata anche nel management: dal 2015 nel board è arrivato un dirigente esterno, Riccardo Garrè, con l’incarico di amministratore delegato. “Lavorando in team sulle risorse umane – dice Barbara Beltrame -, sulla struttura finanziaria del gruppo, sull’efficientamento degli impianti e della produzione, sull’ambiente e la sicurezza, sulla digitalizzazione, abbiamo ripreso a crescere. Gli incidenti si sono ridotti del 70 per cento. L’età media dei caschi gialli si è abbassata.  Molti figli di dipendenti hanno preso il lavoro dei loro papà. Poi grazie a un grosso rifinanziamento con un pool di banche siamo ripartiti”.

Il rilancio è stato merito di una squadra, l’azienda ha riconquistato immagine e credibilità nell’ambiente siderurgico e imprenditoriale. “So che la nostra capacità di uscire dalla crisi è diventata un caso di studio negli ambienti del credito”, afferma la manager.  

L’industria di famiglia “è stata nel mio destino da sempre. Mi hanno educata a questo scopo. Ho fatto esperienze anche fuori, non strettamente legate al settore dell’acciaio, ho lavorato nella moda mentre ero all’università, nel charity shop perché non riuscivo soltanto a studiare. Ho fatto una breve incursione in Mediaset, ma non era il mio ambiente”. Ha studiato in un liceo inglese a indirizzo scientifico, un college a 70 chilometri da Londra, ha preso una laurea in Scienze della Comunicazione all’European school of economic, un master in Major events e, con alcuni esami integrativi, un altro diploma in Economia finanziaria, Per due anni in Lussemburgo ha fatto uno stage nella multinazionale dell’acciaio ArcelorMittal.

Quando è tornata a casa è nato il suo primo figlio, Piercarlo, che oggi ha dieci anni e subito dopo è arrivata Sveva, ma le maternità non l’hanno fermata. “Sono entrata in fabbrica poco dopo la nascita del bambino. Avrei dovuto occuparmi della parte economico finanziaria, ben presto però ho capito che non era nelle mie corde e poi non era neanche facile lavorare con i parenti”.

In quel periodo iniziava a diventare necessario per le aziende di ogni categoria dotarsi di strategie di comunicazione. “Ho imboccato quel percorso, abbiamo aperto un ufficio in fabbrica. Questo lavoro mi è congeniale perché sono aperta, schietta, solare”. Beltrame cura prima le relazioni interne, si occupa di conoscere tutti i lavoratori, operai e impiegati, di stimolarli e motivarli, di fargli sentire l’appartenenza al gruppo. L’obiettivo è migliorare lo stile di vita dell’azienda, mettendo in atto una serie di misure di welfare a sostegno delle maestranze. “Non mi sono inventata niente, metto soltanto in pratica valori e principi per porre le basi del rinnovamento”. Ma far capire anche alla proprietà il concetto di comunicazione aziendale è stata un’operazione complessa perché l’ambiente di un’acciaieria non è molto comunicativo. “Ho trovato delle resistenze, noi Beltrame siamo persone riservate, imprenditori vecchio stampo, senza tanti fronzoli e così ci conoscono anche all’esterno. I miei familiari, a cominciare dal presidente, zio Antonio, fino a mio cugino Carlo, country manager in Romania, non erano propensi a comunicare. Non siamo una società che vende al pubblico, non conoscevano i codici, ora però si rendono conto che è molto importante”.

Nella sua attività ha la visione completa di ciò che succede nelle aziende Beltrame ed è diventata il fulcro di tutti gli uffici: legale, acquisti, commerciale, amministrazione. La parte tecnica la sostiene, le illustra i meccanismi, in modo che lei possa essere chiara all’esterno. È un continuo scambio di informazioni e di notizie per comunicare i numeri, gli investimenti, le performance per l’ambiente e la sicurezza, per stare vicini alla comunità che vive attorno alla fabbrica.

L’imprenditrice ha un progetto: ottenere una visibilità e un’immagine corrette. Il caso dell’Ilva di Taranto ha bollato l’industria dell’acciaio come esempio negativo di azienda che inquina e malsana per la collettività. Le preme soprattutto spiegare che lavorare l’acciaio non è inquinante come tutti credono. “Insieme all’ufficio del personale sto lavorando a fondo con gli istituti tecnici superiori e le facoltà di Ingegneria; promuovo sempre più spesso visite aziendali, parlo nei convegni agli studenti per spiegare cosa fa la Beltrame, che qui c’è ricerca e sviluppo, che sono passati i tempi in cui gli operai tornavano a casa dal lavoro col viso nero e molti di loro dimostrano di apprezzare lo sforzo. L’acciaieria non è un mostro dove è meglio non andare a lavorare. Abbiamo investito per l’ambiente realizzando un nuovo impianto fumi. In questa fabbrica si producono pochi rifiuti, si ricicla quasi tutto, ogni elemento della produzione è in grado di fare un altro giro di vita”. I produttori di acciaio in Italia sono 33, imprese medio grandi con 33.800 dipendenti, poi ci sono i commercianti di rottame, i trasformatori e i distributori. “In questo settore le possibilità ci sono: c’è spazio per il lavoro e l’occupazione”.

Su un altro versante, il dialogo è con i cittadini. “A breve, spero nel 2018, farò ‘fabbrica porte aperte’: sarebbe la prima volta, non è così scontato, per ragioni di sicurezza l’organizzazione è complessa e tutto deve essere perfetto”.
E spiega meglio il lavoro che sta facendo. “Quando passa un camion con la scritta Beltrame nessuno sa cosa c’è dietro quel marchio. Invece io vorrei trasmettere questo messaggio: dove tu abiti, dove tu vivi, dovunque vai c’è il nostro materiale, fa parte del tuo quotidiano. Abbiamo un servizio che nessuna altra acciaieria ha, si chiama Best service ed è contrassegnato da quattro priorità: disponibilità, reattività, visibilità, tracciabilità. Con il sistema Otif, On time in full, evadiamo gli ordini in 48 ore, siamo puntuali e trasparenti nelle consegne”.
Ogni anno la Beltrame organizza il Safety day, un evento in ognuno dei suoi stabilimenti per coinvolgere tutti. L’ultima volta è stato lanciato un concorso per lo slogan adatto, hanno partecipato in tanti, il risultato è stato ‘Lavorare per il futuro, lavorando in sicurezza’”.

E nel suo master plan c’è l’idea di allargare la platea degli interlocutori che vanno  dall’azienda che fabbrica cancelli all’impresa di costruzioni. “Mi piacerebbe arrivare  agli architetti che potrebbero comprare direttamente il laminato da noi, mettendoci genio e creatività. Penso ad esempio a un archistar come Renzo Piano”.

Un cane amstaff e un gatto trovato in Sardegna “che hanno fatto amicizia”, fanno parte della sua famiglia. “I bambini vedono che lavoro molto, capiscono che quello che faccio è importante, ma ogni tanto mi dicono stai più a casa con noi. L’ambiente siderurgico con le donne non è aperto, ce ne sono pochissime, ma tutte hanno le spalle forti. Vale per me l’esempio di mia madre Angiola, ancora oggi responsabile dell’acquisto delle materie prime. È dura, competente. Se penso a tutta la fatica che le è costata per farsi accettare e rispettare: la chiamano la ‘donna d’acciaio’”.
 
 
 
 






