Emmanuel Macron "è pronto a fare entrare nuovi azionisti" nei cantieri navali Stx France, attualmente oggetto di negoziato per l'acquisizione da parte di Fincantieri. E' quanto scrive il quotidiano Le Monde sul suo sito nel giorno della visita del presidente ai cantieri di Saint-Nazaire. L'ultimo governo di Manuel Valls - ricorda Le Monde - era giunto al seguente accordo: 48% a Fincantieri, circa l'8% a fondazione Cr Trieste e il resto del capitale suddiviso tra lo Stato francese (33%) e la società pubblica francese Dcns.    "Il progetto pensato in questi ultimi giorni dall'Eliseo - scrive ora Le Monde - consiste nello scartare la fondazione italiana, considerata da molti come un 'prestanome' di Fincantieri". Al suo posto - prosegue il giornale "entrerebbero Msc e Rccl, le due compagnie di crociere clienti di Saint-Nazaire". Insieme potrebbero avere "circa il 10% de capitale".   