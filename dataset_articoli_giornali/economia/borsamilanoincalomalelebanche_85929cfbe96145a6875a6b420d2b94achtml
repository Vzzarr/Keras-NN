
            
            (ANSA) - MILANO, 31 MAG - Seduta all'insegna del nervosismo
per Piazza Affari che ha chiuso in calo dello 0,4%, in linea con
gli altri listini europei, nel giorno dell'assemblea di
Bankitalia in cui il governatore Ignazio Visco lancia l'allarme
sugli Npl delle banche e sul debito pubblico che
rappresenterebbero i veri pericoli per il futuro del Paese. 
   Gli investitori sono in attesa anche di capire se ci sarà il
voto anticipato dopo l'approvazione della nuova legge
elettorale. Al termine delle contrattazioni lo spread tra il Btp
e il Bund tedesco ha chiuso poco variato a 188 punti base.   
				   Piazza Affari è stata appesantita dal calo delle banche.   
				Carige ha ceduto il 6,5%, dopo la rottura al vertice. Male anche
Ubi (-3,3%), Banco Bpm (-2,7%), Bper (-2,5%) e Mediobanca
(-2,4%). In calo anche Mediaset (-4,5%) ed Eni (-1,6%).   
				   In cima al listino Italgas in rialzo del 2,1%, nel giorno in
cui è stato presentato il piano strategico al 2023. In rialzo
anche Atlantia (-1,4%), Generali (+1,2%), Fca (+0,7) e Telecom
(+0,2%).   
				          