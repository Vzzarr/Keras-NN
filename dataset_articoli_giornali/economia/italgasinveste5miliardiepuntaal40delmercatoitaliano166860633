

(ansa)






MILANO - Italgas punta sulle nuove tecnologie per evitare di cadere sui "ritardi" delle nuove gare del gas. Quindi, via libera agli investimenti sulla digitalizzazione della rete e sui contatori intelligenti, perché la crescita che potrebbe arrivare dall'aggiudicarsi le gare negli ambiti locali, grazie alle quali potrebbe passare dal 30 al 40% del mercato italiano sono un grosso punto interrigativo.

Il leader italiano della distribuzione di gas - con oltre 56mila chilometri di tubi posati - ha presentato il suo piano strategico al 2023: un progetto di sviluppo basato su 5 miliardi di investimenti, 3 dei quali vanno in particolare alla digitalizzazione della rete e allo sviluppo dei contatori smart.

In particolare, dei 3 miliardi di euro, "circa 2 miliardi saranno dedicati alle reti sia per lo sviluppo di nuove tratte (circa 510 km) sia per il completamento dell'estensione delle infrastrutture nel Sud Italia (circa 50 km). Parallelamente sarà completata la sostituzione dei tratti in ghisa e saranno potenziate le attività di rinnovo delle reti totalmente ammortizzate", dice la società che con gli altri 2 miliardi punta a partecipare "alle gare d'ambito con l'obiettivo di incrementare la quota di mercato in Italia dall'attuale 30% ad una quota prossima al 40% in termini di punti di riconsegna attivi, passando quindi dai 6,5 milioni di fine 2016 a oltre 8 milioni nel 2023".

Ma su quest'ultimo punto ci sono più dubbi che certezze. Avviate con un ritardo di oltre 15 anni dalla riforma Letta dei pubblici servizi, le gare in ambito locale stanno precedendo al rallentatore. Di fatto, l'unica gara di rilievo è partita a Milano, dove si sono presentati A2a (l'utility lombarda che gestisce al momento il servizio) e F2i, il fondo infrastrutturale che è il secondo operatore italiano dels ettore. Le offerte sono state presentate, ma ora la commissione si prenderà qualche mese per esaminare le proposte. Di questo passo, ci vorrà qualche anno prima che le oltre 130 gare a livello locale vengano portate a compimento.

Pubblicato stamane prima dell'apertura dei mercati (segui il titolo in diretta), il piano dell'ad Paolo Gallo prevede anche un'azione sui costi: l'obiettivo dichiarato è di ottenere di produrre entro il 2018 una riduzione di costi di oltre il 15% circa rispetto al livello 2016. Nella sintesi data alla stampa, si anticipa che il piano prevede una crescita media annua del 4,5% nell'arco di piano del valore del capitale investito (Rab, a 5,7 miliardi a fine 2016), mentre la struttura finanziaria mantiene un rapporto tra debito netto e Rab inferiore al 65%.

Nella nota sul piano trovano spazio anche le considerazioni di Italgas sul 2017 e un riferimento alla politica dei dividendi. Sul primo versante, "si prevedono investimenti per oltre 500 milioni di euro, mentre i ricavi sono attesi pari a circa 1,1 miliardi di euro, con un margine operativo lordo (Ebitda) tra 720 e 740 milioni di euro. Si stima una redditività degli assets vicina al 7% in termini di Ebit/Rab. La Rab consolidata è attesa per fine anno pari a circa 5,8 miliardi di euro. Il leverage è previsto pari a circa il 62% grazie alla significativa generazione di cassa". Quanto alle cedole, "tenuto conto delle prospettive di sviluppo del Piano Strategico, nonché delle prospettive economico-finanziarie e patrimoniali, la Società ha fissato una politica dei dividendi per il periodo 2017-2019", pari al dividendo 2016 di 20 cent "incrementato del 4% annuo".






