

(reuters)






MILANO - Il dollaro s'indebolisce sui mercati a seguito dello schiaffo che il partito Repubblicano ha rivolto al presidente Donald Trump, facendo ancora saltare l'approvazione della legge che avrebbe cancellato l'Obamacare sull'assistenza sanitaria per i meno abbienti. La spaccatura del partito e la difficile gestione di questa profonda crisi da parte della Casa Bianca gettano delle lunghe ombre sulla effettiva capacità di Trump di mettere in pista le riforme economiche e il sostegno alla crescita che era stato pomposamente promesso in campagna elettorale. Non a caso, il biglietto verde - che già veniva da una fase debole in scia agli indizi che la Fed andrà coi piedi di piombo nelle sue strette monetarie - si è portato ai minimi da dieci mesi. Ormai gli osservatori guardano alla fine dell'anno come possibile periodo di inversione di rotta per la valuta Ua, quando tornerà sul tavolo un rialzo dei tassi Fed insieme - magari - a prospettive di inflazione più stabili. Il Bloomberg Dollar Spot Index ha perso stanotte lo 0,4% scendendo ai minimi da inizio settembre, mentre l'euro ha guadagnato terreno a quota 1,152.

I mercati azionari europei partono deboli e sono giù i future sugli Usa. Anche i listini asiatici hanno trattato in ribasso, allontanandosi dai recenti picchi che avevano toccato (massimi dal 2008). Oggi Milano perde lo 0,4% con Telecom sempre osservata speciale in vista di possibili ribaltoni al vertice. Londra lima lo 0,2%, Francoforte lo 0,4% e Parigi lo 0,25%.

Lo spread tra Btp e Bund tedeschi è stabile in area 165 punti base, con il decennale italiano che rende il 2,2% sul mercato secondario. L'attenzione degli investitori e dei banchieri centrali punta intanto verso Francoforte, dove si riunisce il Consiglio direttivo e giovedì Mario Draghi darà indicazioni in conferenza stampa sui prossimi passi da seguire per uscire dagli stimoli straordinari. "Tutte le Banche centrali aspettano di vedere come Draghi svilupperà la sua politica monetaria", ha detto a Bloomberg Janwillem Acket, capo economista di Julius Baer a Zurigo. "Lasceranno che Francoforte muova i primi passi, poi risponderanno". A dire il vero, per ora gli analisti si aspettano tutt'al più qualche segnale dalla Bce, qualche modifica al linguaggio usato nel comunicato finale, ma ogni decisione sullo stop agli acquisti del Quantitative easing dovrebbe esser rimandata a settembre. Come notano da Abn Amro, anzi, nell'ultimo mese i mercati hanno scontato un irrigidimento delle condizioni finanziarie e i titoli di Stato ne hanno in parte risentito: è probabile che la Bce non voglia mettere ulteriore benzina sul fuoco.


Dalla Romania alla Svezia, nel Vecchio continente l'inflazione fatica a risalire



 
	         




A livello macro si guarda all'indice Zew sulla fiducia delle imprese tedesche e all'inflazione della Gran Bretagna, mentre la Bce pubblica l'indagine sul credito. Negli Usa si attendono i prezzi all'import. Prosegue intanto la stagione di trimestrali con BofA in agenda. Gli indici a Wall Street hanno chiuso ieri sera sulla parità con Dow (-0,04%) e S&P500 (-0,01%) che per un soffio non sono riusciti a mettere a segno nuovi record dopo quelli di venerdì scorso. Più che al buon dato sul Pil cinese, i mercati hanno guardato alle possibili strette sul settore finanziario del colosso asiatico. Il Nasdaq ha guadagnato lo 0,03%: ottava seduta in rialzo, striscia più lunga da maggio. A mercati chiusi, poi, i conti di Netflix hanno stupito per crescita degli utenti e il titolo è volato nell'afterhours.

In mattinata la Borsa di Tokyo ha terminato debole, dopo il weekend lungo che l'ha tenuta chiusa nella seduta di lunedì. Il Nikkei è arretrato dello 0,59% a 19.999,91, complice il rafforzamento dello yen. Il prezzo del petrolio apre stabile, mentre riprendono le preoccupazioni per l'eccesso di offerta sui mercati. In Asia i future sul Light crude Wti arretrano di 5 cent a 45,97 dollari e quelli sul Brent perdono 3 cent a 48,39 dollari al barile. L'oro è in rialzo sui mercati asiatici a 1.237,49 dollari segnando un progresso dello 0,28%.

	
   		 






