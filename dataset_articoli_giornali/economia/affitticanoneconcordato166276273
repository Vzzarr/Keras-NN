





×




	         	Il canone concordato conquista i proprietari e gli inquilini di casa in Italia: è lo strumento principe per regolare i nuovi affitti. E' quanto emerge da una analisi che Solo Affitti - agenzia immobiliare specializzata proprio in locazioni - ha pubblicato in settimana. Una ricerca dalla quale si apprende che Verona è la città italiana dove è più diffuso (99%) il ricorso al canone concordato, seguita da Grosseto (96%) e Forlì (93%).

E' bene ricordare che fino all’anno scorso questa tipologia di contratto poteva essere stipulata solo nei comuni delle 11 aree metropolitane, nei comuni capoluogo di provincia e nei comuni ad alta densità abitativa. Con le novità introdotte quest’anno dal Governo, la possibilità di stipulare il contratto è allargata a tutti i comuni, purché siano stati firmati o aggiornati gli accordi territoriali tra Comuni, associazioni di inquilini e associazioni dei proprietari.

Il canone concordato, che prevede una durata minima di 3 anni, al termine dei quali, se non c’è disdetta, si rinnova automaticamente per altri 2, al 30 aprile scorso risultava coprire il 53,9% dei nuovi contratti d'affitto, in lieve crescita rispetto allo stesso periodo del 2016 (53,4%).

Silvia Spronelli, presidente di Solo Affitti, ha commentato i dati legando l'accelerazione alle novità di legge: "Con il canone concordato locatari e locatori usufruiscono di grossi vantaggi. I primi pagano un affitto inferiore a quello di mercato e usufruiscono di detrazioni fiscali ai fini Irpef nel caso in cui l'immobile diventi residenza principale. I proprietari beneficiano di agevolazioni fiscali utilizzando la cedolare secca al 10% anziché quella al 21% prevista per i canoni liberi".
 
Subito dopo il podio, le città dove il contratto 3+2 è largamente utilizzato sono Asti e Arezzo, con una percentuale del 90% ciascuna, e Latina (89%). A seguire nella classifica si trova ancora il Centro: Latina, Livorno e Perugia, tutte con una percentuale dell'88%. Molto diffuso è poi a Bolzano (88%), Frosinone (85%) e Gorizia (80%). Per trovare le prime città dell'Italia meridionale o insulare dobbiamo spostarci a Sassari, dove quasi 2 nuovi contratti di locazione su 3 (60%) sono a canone concordato. Seguono Palermo e Oristano, dove l'utilizzo di questo contratto è superiore alla metà dei casi (55%). Si scende sotto la soglia del 50% a Barletta (41%) e Cagliari (40%), mentre in poco più di un caso su 3 (35%) è utilizzato a Catanzaro e Bari. Solo Affitti rileva che nonostante il recente rinnovo degli accordi territoriali, questo tipo di contratto stenta a decollare a Napoli (28%) e Milano (15%), forse anche perché i canoni concordati su alcune aree si discostano troppo dai prezzi di mercato.
 

© Riproduzione riservata
28 maggio 2017

