








Pasticcio fiscale sul ristoro ai vecchi soci di Vicenza e Veneto banca
di ANDREA GRECO






Si potrebbe parlare di muraglie cinesi tra le varie autorità dello Stato. O, da un'altra angolazione, di pasticcio tra istituzioni. Di certo è una di quelle cose che farà infuriare i 200mila soci delle ex popolari di Vicenza e Veneto Banca, che già di loro per cultura ed esperienze pregresse, paiono poco inclini a simpatizzare con Roma. Il ristoro stabilito dalla gestione unica dei due istituti, che l'anno scorso hanno cristallizzato perdite azionarie per una decina di miliardi, è una frazione di quanto perso dai passati soci. "Una mancia" forse, come l'ha detta qualcuno: circa il 15% di quanto perso a Vicenza e a Montebelluna, con tetto di 9 euro. Il management guidato da Fabrizio Viola pare avesse avuto un confronto informale con l'Agenzia delle entrate, per chiarire che su quel "ristoro" nulla sarebbe stato dovuto allo Stato. Che nei prossimi mesi, tra l'altro, dovrà ricapitalizzare le due banche con almeno 5 miliardi di euro. Invece, a operazione annunciata, il Fisco sembra aver cambiato idea,  reclamando la sua parte sul premio di consolazione studiato per depotenziare le cause legali dei vecchi soci. Entrambi gli istituti hanno ribadito, "dopo approfondita analisi", come "l'indennizzo riconosciuto agli azionisti che hanno aderito all'offerta ha natura risarcitoria e non determini alcun reddito autonomamente e istantaneamente imponibile in capo ai medesimi. Il risarcimento non è tassato al momento dell'erogazione, poiché reintegra il patrimonio   dell'aderente degli effetti di un danno emergente subito". A breve è attesa dall'amministrazione pubblica una parola di verita: comunque c'è tempo, essendo materia (eventuale) di dichiarazione dei redditi 2018. Il pasticcio, invece, è già apparecchiato.


