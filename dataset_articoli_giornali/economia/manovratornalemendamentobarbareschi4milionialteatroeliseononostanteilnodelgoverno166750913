

Il direttore del Teatro Eliseo Luca Barbareschi (lapresse)






ROMA - E' di nuovo scontro sui fondi per il Teatro Eliseo di Roma. In commissione Bilancio alla Camera nella discussione degli emendamenti alla manovra il governo è stato battuto sulla norma che raddoppia le risorse al teatro diretto da Luca Barbareschi. I testi identici di Giorgetti e Boccadutri (rispettivamente Fi e Pd) hanno portato a 4 milioni (da due) i fondi per l'Eliseo, nonostante il viceministro dell'Economia, Enrico Morando, avesse dato parere negativo. E le principali associazioni di settore, l'Agis (presieduta da Carlo Fontana) e la Federazione dello Spettacolo dal Vivo (Filippo Fonsatti) esprimono immediate riserve su "norme ad personam", chiedendo un aumento generale dei fondi per lo spettacolo, "anche al fine di non far apparire l'approvazione dell'emendamento odierno come un privilegio ingiustificato".

La storia dei fondi al Teatro Eliseo è terreno di scontro da alcuni mesi. Un emendamento al Milleproroghe aveva garantito i 4 milioni extra Fus (Fondo dello spettacolo) a Barbareschi. Anche in quel caso si era gridato al privilegio, e l'emendamento era sparito: i fondi erano stati invece assegnati ai teatri delle aree terremotate. Adesso una inedita alleanza bipartisan sembra favorire Barbareschi, al di là del fermo "no" del governo. Mentre Fontana e Fonsatti chiedono a questo punto che si approvi il nuovo Codice dello Spettacolo dal vivo, che giace da tempo in Parlamento, e che garantirebbe fondi ulteriori a tutto il mondo dello spettacolo, introducendo un meccanismo di distribuzione più equilibrato.

L'anno scorso sono stati stanziati 320 milioni: come sempre, la parte del leone è toccata alle 14 fondazioni lirico sinfoniche, che da sempre assorbono ben oltre la metà dei contributi. Un problema annoso, che si è aggravato visto che i due terzi delle fondazioni liriche sono in una situazione di grave indebitamento. La legge Bray, entrata in vigore nel 2013, ha cercato di porre rimedio alla situazione con un ampio prestito ponte e piani di risanamento su misura: in quattro anni sono stati erogati 140 milioni, ma non ci sono grandi miglioramenti. La situazione debitoria rimane molto grave, si va dai 57 milioni del Maggio Musicale Fiorentino ai 47 del Teatro dell'Opera di Roma ai 41 del San Carlo di Napoli. "E' ormai palese che non è ipotizzabile un risanamento organico, ossia gradualmente alimentato dai risultati economici e dai flussi di cassa prodotti dalla gestione corrente", si legge nell'ultima relazione del commissario straordinario del governo, Gianluca Sole, che chiede una ripatrimonializzazione.

Intanto però a tutti gli altri enti dello spettacolo vanno le briciole: una situazione che cambierà presto, però, assicura Rosa Maria Di Giorgi (Pd), relatrice al Senato del nuovo Codice dello Spettacolo in commissione Cultura. "In Parlamento vogliamo che la sofferenza delle fondazioni non venga pagata da tutti", dice la senatrice. "Le fondazioni lirico-sinfoniche rappresentano molto dell'identità del nostro Paese, ma hanno 380 milioni di debito, una situazione che va risanata. Dobbiamo anche pensare però anche a norme che provvedano a tutti, a girare pagina. Con le nuove norme verrà creato un secondo Fus: il primo rimarrà agli enti lirici, con contributi per 200 milioni, e il secondo provvederà a tutti gli altri, con contributi per 250 milioni". La legge premia l'internazionalizzazione, introduce un credito fiscale fino al 75% per chi contribuisce alle produzioni di spettacoli dal vivo (finora l'esenzione fiscale era limita agli enti lirici, e peraltro ne ha beneficiati solo alcuni, in molti hanno comunque difficoltà a reperire contributi di privati), garantisce i piccoli centri, prevede sostegni ai lavoratori dello spettacolo, penalizzati da una forte discontinuità.

"C'è un accordo tra tutte le forze politiche anche alla Camera - assicura Di Giorgi - La legge verrà approvata entro luglio, e siccome si tratta di un collegato alla Finanziaria 2015 ha un iter privilegiato". Sicuramente rappresenta un passo in avanti, però il forte squilibrio tra le fondazioni lirico-sinfoniche e la miriade degli altri produttori di spettacoli dal vivo rimane. "L'Italia ha alcune cose di cui poter essere orgogliosa, e tra queste c'è sicuramente la lirica. - dice Ninni Cutaia, direttore generale dello Spettacolo dal Vivo al Mibact - Certo la situazione debitoria è grave, solo Santa Cecilia, la Scala, il Regio di Torino, La Fenice di Venezia e il Lirico di Cagliari hanno i bilanci a posto, tutte le altre fondazioni hanno aderito al Fondo Bray, che però ha risolto solo parzialmente il problema, anche perché si tratta di un prestito, anche se a lunghissima scadenza e a condizioni particolarmente favorevoli. C'è un problema generale di governance, ma il rosso è dovuto anche alla riforma del '96, che ha trasformato gli enti lirici in fondazioni di diritto privato. I fondi dei privati però poi non sono arrivati, se non in minima parte". Infatti il commissario straordinario suggerisce azioni di sensibilizzazione di "potenziali spettatori" e una maggiore internazionalizzazione. Facendo notare che, se l'italiano è la quarta lingua più studiata al mondo, si deve anche alla lirica: peccato che poi l'interesse per l'opera non si traduca in fund raising, e in una internazionalizzazione di livello.


 






