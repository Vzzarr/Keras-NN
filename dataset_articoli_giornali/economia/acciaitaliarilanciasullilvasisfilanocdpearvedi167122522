
MILANO -  AcciaItalia va avanti nonostante l’uscita di alcuni soci italiani come Cdp e Arvedi. La cordata capitanata da Jindal fa sapere che venerdì in serata ha inviato al Ministro per lo Sviluppo economico Carlo Calenda e ai Commissari straordinari un’offerta irrevocabile da 1.850 milioni (50 milioni in più della cordata Am Investco e 650 in più della prima offerta), nonché l’impegno ad assumere immediatamente 9.800 dipendenti dei quali 2.000 impegnati nella realizzazione degli investimenti ambientali e industriali (dai precedenti 7.800 e contro i 9.400 di Am Investco). La validità dell'offerta è stata inoltre estesa al 30 settembre 2017. Offerta che, però, secondo quanto afferma una fonte vicina al dossier, non sarebbe "conforme a procedura" proprio perché "presentata da due soli soggetti e non da tutta la cordata che si era iscritta alla gara".

Nella definizione della vicenda Ilva, assicura Calenda, "seguiremo scrupolosamente le disposizioni di legge e le procedure di gara che, come si fa in un Paese serio, non si cambiano in corsa o peggio ex post. All'interno di questo ambito - aggiunge il ministro - useremo tutti i margini previsti per conseguire i risultati migliori in termini occupazionali, ambientali e finanziari. Tengo comunque a ringraziare tutti i membri delle due cordate partecipanti alla gara per l'impegno e l'interesse che dimostrano verso un sito industriale tanto importante per il Paese".

Jindal South West (JSW) e la Delfin di Leonardo Del Vecchio hanno deciso di prendere autonomamente questi impegni nonostante la non adesione della Cdp e di Arvedi, impegnandosi a rilevare pariteticamente le quote detenute in AcciaItalia: Jindal sale così dal 35 al 50% e Del Vecchio dal 27,5 al  50%. In questo modo la cordata vuole rappresentare la visione di due imprenditori internazionali che “non hanno mai ridotto le attività, non hanno mai dichiarato esuberi ed hanno costantemente investito nel benessere e nella crescita dei propri dipendenti e delle comunità locali”. E se su Jindal qualcuno ha delle riserve, su Del Vecchio nessuno potrà fiatare, dato che il patron di Luxottica è stato uno dei primi imprenditori tricolori a importare dagli Usa ad Agordo i sistemi più innovativi del welfare aziendale.

Fonti vicini ad AcciaItalia riferiscono che il piano “di sviluppo delle acciaierie Ilva con il fermo e impegnativo obiettivo di riportare al più presto la produzione dell’area a caldo ai suoi valori storici di circa 10 milioni di tonnellate, con l’impiego di tecnologie innovative, non ancora attuate in Europa, atte a determinare una sensibile riduzione degli impatti ambientali”.
E nel dettaglio, oltre al prezzo, Jindal e Del Vecchio mettono sul piatto 3,1 miliardi di investimenti, di cui un miliardo a favore dell’ambiente da concludersi entro il 2021, in anticipo di due anni; 1,1 miliardi per il rifacimento degli impianti attuali compreso l’altoforno 5, e un miliardo per la realizzazione di impianti di de-carbonizzazione che puntano ad aumentare di ulteriori  5 milioni di tonnellate la produzione mediante l’impiego di tecnologie innovative, quali l’utilizzo del forno elettrico alimentato a pre-ridotto, non ancora presente in Europa e a minore impatto ambientale.
 
AcciaItalia, nonostante già nell’offerta del marzo 2017 avesse impegnato un ammontare finanziario superiore al concorrente (prezzo d’acquisto più investimenti pari a 4,3 miliardi), ha deciso di incrementare il prezzo fino a poco meno di 5 miliardi nell’interesse di Ilva, dei suoi dipendenti, dell’indotto, dei territori di insediamento e in assoluto dell’industria meccanica nazionale. E così la cordata strizza l’occhio anche all’Anitrust Ue aveva espresso le sue riserve sulla cordata di Am Investco.
 
Per tutte questi motivi AcciaItalia “chiede nuovamente al governo e, per loro competenza, ai commissari straordinari di mettere in atto tutte le procedure necessarie per consentire la realizzazione di un progetto industriale palesemente nell’interesse dell’Italia e dell’Europa”.
 






