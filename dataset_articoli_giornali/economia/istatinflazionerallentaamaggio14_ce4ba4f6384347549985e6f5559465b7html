
            
            (ANSA) - ROMA, 31 MAG - L'indice dei prezzi al consumo a
maggio diminuisce dello 0,2% rispetto ad aprile e aumenta
dell'1,4% rispetto a maggio 2016 (era +1,9% ad aprile). Lo
rileva l'Istat sulla base dei dati provvisori spiegando che il
rallentamento dell'inflazione è dovuto soprattutto ai prezzi di
alcune tipologie di prodotti la cui crescita si riduce di
ampiezza pur restando sostenuta come nel caso degli energetici
non regolamentati, dei servizi relativi ai trasporti e degli
alimentari non lavorati. L'inflazione acquisita per il 2017 è
pari all'1,2%.    
   I prezzi del cosiddetto carrello della spesa, ovvero quelli
dei beni alimentari, per la cura della casa e della persona a
maggio salgono dello 0,1% su aprile e dell'1,6% su base annua
(era +1,8% ad aprile), quindi di più del dato generale (+1,4%
annuo). L'inflazione acquisita per il 2017 per il carrello della
spesa è dell'1,8%.   
				          