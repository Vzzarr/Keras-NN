

 Il fondatore di Tesla Elon Musk 






ROMA - Tesla vale oltre 50 miliardi di dollari. Tesla vale il 50% di più rispetto a inizio anno. Tesla vale tanto quanto, e per qualche giorno pure di più, Ford, General Mortors e Bmw. Tesla vale troppo? Il dubbio, tra osservatori e analisti di mercato, ha cominciato a farsi strada. E ad avvalorare questa ipotesi ieri è stato niente meno che il fondatore e amministratore delegato della società della mobilità elettrica, Elon Musk: il prezzo, 327 dollari alla chiusura di Borsa di venerdi, "è più alto di quanto ci meritiamo", ha detto all'Associazione nazionale dei governatori Usa. Riconoscendo che "a volte le attese vanno fuori controllo".

Caso più unico che raro, quello di un capo azienda che si permette di raffreddare gli ottimismi sulla propria società. Ma le aspettative sulla rivoluzione della guida elettrica (e in prospettiva anche autonoma) promessa da Musk si sono gonfiate a livelli difficili da gestire. Da bolla, verrebbe da dire, conoscendo le montagne russe di euforia e depressione vissute negli anni dai titoli tecnologici. Perché è vero, nelle fabbriche di Tesla è iniziata la produzione della nuova, attesissima, Model 3, l'auto che grazie a un prezzo di 35 mila dollari dovrebbe portare una macchina elettrica nelle case di ogni americano. Le prime consegne sono previste a fine mese. Eppure l'azienda deve ancora dimostrare di riuscire a scalare la produzione a decine di migliaia di esemplari la settimana, i ritmi dei suoi concorrenti "tradizionali" a benzina e diesel. Così come resta da verificare la recettività del mercato rispetto a una vettura che, per quanto innovativa, ha 340 chilometri di autonomia nelle batterie.

Incognite che finora non hanno pesato sulle scelte degli investitori, eccitati dal denaro facile della Fed e alla frenetica ricerca della "prossima grande cosa" su cui scommetterlo. Il titolo Tesla, che aveva iniziato l'anno a 217 dollari, già dieci volte più del prezzo del collocamento nel 2010, si è arrampicato fino a un massimo di 383, portandola sopra i 50 miliardi di dollari di capitalizzazione. Fanno otto volte le vendite del 2016 (7 miliardi di dollari), quasi 80 volte il margine operativo (630 milioni). Ad aprile la società ha superato il valore di grandi vecchi delle quattro ruote come Ford e General Motors, un colosso da 10 milioni di veicoli prodotti l'anno, contro i suoi 85mila. E poi a giugno anche quello di BMW, un marchio di lusso che di solito la Borsa premia con multipli più elevati rispetto a quelli dei "generalisti". Ma sal suo massimo di giugno Tesla godeva di un effetto moltiplicatore tre volte superiori perfino a quelli di Ferrari. 

Valutazioni senza diritto di cittadinanza nel settore automotive, ma con pochi eguali anche tra i big della tecnologia, i Google e i Facebook di turno. Nonostante il business di Tesla abbia comunque una base di manifattura dura e pura, fabbriche e catene di montaggio, quindi richieda investimenti fissi ben superiori di un'industria solo dati e algoritmi. A inizio luglio ci ha provato Goldmn Sachs a raffreddare un po' gli animi, con un report scettico sulle capacità dell'azienda di raggiungere i target di produzione, che abbassava il prezzo obiettivo sotto i 200 dollari. Salvo che dopo essere sceso del 20% in pochi giorni, il titolo sta ora rimbalzando e guadagna comunque il 50% dall'inizio del 2017. Segno che Tesla è ancora una di quelle poche società, insieme ad Amazon, per cui gli investitori sono disposti a comprare il potenziale di crescita più che le performance finanziarie. Merito, soprattutto, del suo fondatore Elon Musk e della sua capacità di farci vedere un mondo che ancora non esiste, dalla mobilità elettrica ai viaggi spaziali. Uno che solo la scorsa settimana si è impeganto a costruire in cento giorni la più grande centrale fotovoltaica al mondo, o in caso di ritardo a rimborsare il governo australiano. Una bolla in fondo è questo, una gigantesca somma di aspettative non confortate dai numeri. Un rischio che anche un incontenibile visionario come Musk per una volta ha provato a gestire: "Il prezzo è più alto di quanto ci meritiamo". 

@filipposantelli






