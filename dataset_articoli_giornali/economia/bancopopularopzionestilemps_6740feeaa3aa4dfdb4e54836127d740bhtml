Anche in Spagna una banca, il Banco Popular, è a un bivio cruciale per coprire le proprie perdite con l'attivazione del famigerato 'bail in' o cercare un compratore mentre si fa strada una terza ipotesi: una soluzione 'mista' pubblico-privato simile a quella trovata in Italia per Mps. Dopo una settimana di forti perdite in Borsa, il Popular, forse martedì, come scrive Bloomberg, dovrebbe concordare con la Bce un piano di salvaguardia della liquidità e di rafforzamento del capitale. Chiuso il 2016 con un rosso di 3,8 miliardi, con 35 miliardi di Npl, l'istituto non ha fino a ora trovato acquirenti. Le tre grandi banche (BBva, Santander e Bankia) avrebbero ribassato a quasi zero le loro offerte e raffreddato l'interesse. Senza compratori l'istituto dovrebbe ricorrere al bail in azzerando nell'ordine azionisti, detentori di bond convertibili (1,25 miliardi) e subordinati (700 milioni) e, forse, anche senior e depositi sopra i 100mila euro.   