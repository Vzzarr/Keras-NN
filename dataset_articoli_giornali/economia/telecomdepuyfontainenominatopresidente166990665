

Arnaud de Puyfontaine (ansa)






MILANO - L'amministratore delegato di Vivendi, Arnaud de Puyfontaine, è stato nominato presidente di Telecom, dopo una riunione del board di circa tre ore. L'esponente del principale azionista della compagnia di Tlc italiana (23,94% del capitale) subentra a Giuseppe Recchi e manterrà la sua carica nel gruppo francese. Recchi sarà invece vicepresidente, senza deleghe.

"Sono felice e onorato di essere stato nominato presidente esecutivo di Telecom Italia. So che si tratta di un impegno che mi assorbirà a fondo, ma so anche di poter contare sull'aiuto di un team di persone e di collaboratori di primissimo piano e di altissimo livello professionale. In particolare Giuseppe Recchi e Flavio Cattaneo che ringrazio personalmente". Sono queste le prime dichiarazioni rilasciate da de Puyfontaine al termine del consiglio.

"Colgo questa occasione per ribadire che l'impegno e dell'azionista che rappresento, Vivendi, è sul lungo periodo, per il bene di Telecom Italia. Il nostro progetto di sviluppo è ambizioso e nell'interesse di tutti gli azionisti", ha aggiunto il neo presidente lasciando la sede della società.






