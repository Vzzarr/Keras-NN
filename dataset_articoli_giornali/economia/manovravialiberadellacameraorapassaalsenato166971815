

(imagoec)






ROMA - Via libera da parte dell'Aula della Camera alla manovra. Il decreto legge, approvato con 218 sì, 127 no e 5 astensioni, ora passa all'esame del Senato. A votare contro, insieme alle opposizioni, anche il gruppo Articolo 1- Mdp. Il provvedimento deve essere convertito in legge entro il 23 giugno.

Tra le novità che hanno fatto ingresso nel provvedimento durante l'esame in commissione Bilancio la norma salva-direttori dei musei e le misure per facilitare la cartolarizzazione dei crediti deteriorati ed escludere i fondi pensione (ma non le Casse di previdenza) dal rischio bail in. Inoltre vengono abolite le monetine da 1 e 2 centesimi.

Per quello che riguarda le clausole di salvaguardia fiscali, restano fissate al 1 gennaio 2018, ma per un importo di 15,2 miliardi invece che 19,6. In materia fiscale viene dato il via alla tassazione dei giganti del web, le società con fatturato superiore a un miliardo di euro. Si taglia di almeno 25 giorni il tempo di erogazione dei rimborsi Iva e finiscono gli studi di settore con l'introduzione per 3,5 milioni di contribuenti degli indici di affidabilità fiscale.

Viene rideterminato un finanziamento per le funzioni fondamentali delle Province, che arriva a 180 milioni nel 2018 e 2019, mentre attualmente lo stanziamento previsto è pari a 110 milioni per il 2018 e 80 milioni per il 2019.

Vengono stanziati 3 miliardi di euro, per il periodo 2017-2019, per le zone colpite dal terremoto, che vanno ad alimentare il fondo per accelerare le attività di ricostruzione. Arriva lo stanziamento dei 600 milioni necessari ad Alitalia per evitare la chiusura.






