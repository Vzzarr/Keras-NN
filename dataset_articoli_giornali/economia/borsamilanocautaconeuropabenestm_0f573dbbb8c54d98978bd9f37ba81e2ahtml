
            
            (ANSA) - MILANO, 17 LUG - Avvio di seduta poco mosso per le
Borse europee, con rialzi frazionali dopo i primi scambi. Milano
avanza dello 0,15%, sostanzialmente in linea con gli altri
listini del Vecchio Continente, dopo il buon dato del pil cinese
e in attesa di quelli sull'inflazione nell'eurozona a giugno.   
				   Sostengono Piazza Affari titoli industriali come Stm
(+1,73%), Prysmian (+1,51%) e Fca (+1,06%). Bene anche Tenaris
(+0,92%) e Tim (+0,87%), in attesa che si chiarisca il destino
dell'amministratore delegato, Flavio Cattaneo. Frenano il
listino i bancari con Banco Bpm (-1,27%) e Unicredit (-0,53%),
che oggi ha annunciato la finalizzazione degli accordi per la
cessione di 17,7 miliardi di sofferenze. Deboli anche A2A
(-0,68%), Fineco (-0,62%), UnipolSai (-0,51%) e Mediaset
(-0,48%).   
				          