Il titolo di Banca Carige crolla in Borsa e chiude in calo del 6,5%, a 0,2333 euro, all'indomani della rottura tra il primo azionista Vittorio Malacalza e l'Ad Guido Bastianini. Sin dall'inizio delle contrattazioni Carige ha subito forti perdite fino alla sospensione in asta di volatilità. Il titolo è stato poi riammesso agli scambi trattando in pesante calo per tutta la seduta.    "La spaccatura tra l'azionista di maggioranza e il top management potrebbe ritardare il de-risking" rilevano gli analisti di Mediobanca, aggiungendo che la spaccatura sul piano di messa in sicurezza di una banca "strettamente monitorata" dalla Bce "potrebbe avere conseguenze negative nella percezione del mercato sull'intero settore bancario italiano".   