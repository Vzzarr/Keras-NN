

La Cancelleria tedesca (afp)






LONDRA  - "Non un buon posto in cui vivere, se non sei ricco". E' il motivo che ha spinto un braccio della Samsung a non scegliere Londra come proprio quartier generale europeo, preferendo invece la meno costosa Berlino. Una decisione che, facendo seguito ai trasferimenti di banche e banchieri dalla City londinese ad altre sedi sul continente a causa della Brexit, contribuisce a sollevare dubbi sulla capacità della capitale britannica di attirare investimenti e talenti nel prossimo futuro.

Il commento viene da Felix Petersen, direttore esecutivo di Samsung Next Europe, un fondo tecnologico da 150 milioni di euro, parte del gigante sud-coreano. "Non è divertente vivere a Londra, a meno di essere ricchi", dichiara il manager al Times. "Il costo della vita, dei trasporti e delle infrastrutture è troppo alto, specie se sei giovane", precisa, "e per chi ha figli è praticamente impossibile". Non ha tutti i torti, tenuto conto che il prezzo medio di una casa sotto il Big Ben ha recentemente superato il mezzo milione di sterline (600 mila euro) e sfiora il doppio nella zona 1 del metrò, il cuore della metropoli. A Berlino, viceversa, "ci sono quartieri non ancora commercializzati ed è possibile fare un sacco di cose senza spendere soldi", sostiene Petersen, che perciò ha messo la propria base europea nella capitale tedesca.

Una scelta che coincide con l'annuncio che 1000 avvocati si sono registrati a Dublino nell'ultimo anno, dieci volte di più dell'anno precedente, per poter continuare a operare all'interno dell'Unione Europea dopo la Brexit. Secondo un rapporto pubblicato questa settimana dal Financial Times, la capitale irlandese è per il momento la città che beneficia di più dall'uscita della Gran Bretagna dalla Ue, attirando il maggior numero di trasferimenti e investimenti, seguita da vicino da Francoforte e poi dal Lussemburgo. Ma anche Parigi e Milano competono per accogliere società e agenzie di diversi settori in fuga dalla Londra post-Brexit. E' di questi ultimi giorni la decisione di altre tre banche, la francese Societe Generale, l'americana JP Morgan e la britannica Hsbc, di trasferire una parte della propria forza lavoro da Londra al continente per mantenere le facilitazioni di cui godono nella Ue.
 
Ciononostante, secondo cifre pubblicate dall'ufficio promozionale del sindaco di Londra, la capitale britannica ha ricevuto oltre 1 miliardo di investimenti nel settore tecnologico soltanto negli ultimi sei mesi, più di ogni altra città europea nello stesso periodo.






