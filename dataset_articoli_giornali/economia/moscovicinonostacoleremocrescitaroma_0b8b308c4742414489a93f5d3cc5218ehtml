
            
            (ANSA) - ROMA, 1 GIU - "Le discussioni con il governo
italiano proseguono" e "come abbiamo detto in occasione della
presentazione delle raccomandazioni Paese per Paese, faremo una
valutazione effettiva alla luce dei dati di bilancio reali", a
cui si aggiunge la "volontà di non fare nulla che possa
ostacolare la crescita". Lo ha affermato il commissario Ue agli
affari economici Pierre Moscovici a margine del Brussels
Economic Forum.   
				   La Commissione Ue, ha spiegato ancora, "utilizzerà il suo
margine di apprezzamento al momento opportuno e nella giusta
proporzione", ed è "in questo spirito che abbiamo preso
conoscenza" della lettera del ministro Padoan sullo sforzo dello
0,3% di aggiustamento per il 2018, e a cui "risponderemo al
momento opportuno".   
				          