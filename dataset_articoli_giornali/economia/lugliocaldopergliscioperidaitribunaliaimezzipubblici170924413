

(ansa)






MILANO - Raffica di scioperi prima della pausa festiva di agosto: la prossima settimana le proteste andranno in scena nei tribunali e nelle strade di Napoli e Roma. Da ieri al 23 luglio, infatti, i giudici di pace aderenti a Unagipa, Angdp e Cgdp si astengono dalle udienze. Ma il giorno peggiore per la giustizia si profila martedì 18: l'Unione delle Camere penali ha indetto lo sciopero nazionale degli avvocati, anticipato lunedì 17 a Napoli, Avellino, Nola, Benevento e Torre Annunziata.

Giovedì 20 rischio paralisi per il traffico, in particolare quello romano, sempre a dura prova: Faisa Confail e Sul hanno infatti proclamato uno sciopero nazionale di 24 ore nel trasporto pubblico locale (esclusi i lavoratori di Bolzano, Genova, Abruzzo e Bari) ed a Roma si è aggiunta la protesta di 24 ore indetta da Orsa e di 4 ore di Usb, sulla rete Atac e Roma Tpl. Saranno quindi coinvolti bus, tram, metropolitane, ferrovie Roma-Lido, Termini-Centocelle e Roma-Civitacastellana-Viterbo, con le fasce di garanzia: il servizio sarà regolare fino alle 8,30 e dalle 17 alle 20. A Napoli invece si aggiungerà lo sciopero dei lavoratori di Anm e Ctp aderenti a Usb.

La settimana successiva i disagi riguarderanno il traffico aereo, per lo sciopero nazionale di 4 ore del 26 luglio nel comparto aereo e aeroportuale indetto da Cub. Sempre il 26 incrocerà le braccia per 4 ore il personale navigante di cabina di Easy Jet aderente a Fit Cisl e il personale Enav aderenti a Unica. Alla fine del mese la protesta torna nelle aule di giustizia: ad astenersi dalle udienze e dall'attività giudiziaria saranno dal 26 al 29 luglio i giudici onorari e i vice procuratori aderenti a Federmot, Unimo, Cogita e Mou.






