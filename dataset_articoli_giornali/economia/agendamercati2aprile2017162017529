

(ansa)

MILANO - Mentre la Bce taglia gli acquisti di titoli nell'ambito del Quantitative easing, portandoli come da attese da 80 a 60 miliardi al mese, l'attenzione sull'Italia si concentra sugli sviluppi per la scrittura del Def - che punterà sul taglio del cuneo fiscale in particolare per i giovani - e sulla situazione di Alitalia.

Dopo l'incontro a sorpresa di venerdì sera a Palazzo Chigi tra il premier Paolo Gentiloni, il presidente uscente di Alitalia Luca Cordero di Montezemolo e quello designato Luigi Gubitosi, la vertenza riguardante la compagnia aerea italiana resta al centro dell'agenda. Al vertice - al quale hanno partecipato anche il ministro dell'Economia Pier Carlo Padoan, quello dei Trasporti Graziano Delrio e quello dello Sviluppo economico Carlo Calenda - gli azionisti hanno confermato la volontà di sostenere il rilancio della compagnia. L'azienda tuttavia per poter ripartire deve siglare l'accordo con i sindacati che hanno bocciato senza appello il piano industriale e hanno proclamato uno sciopero mercoledì 5 aprile. Nel frattempo ogni giorno che passa la situazione finanziaria della ex compagnia di bandiera si fa sempre più grave.

Altro tema 'caldo' per il governo è la stesura del Def per il quale la prossima dovrebbe essere una settimana decisiva. Sul tavolo la necessità di rispettare l'impegno con l'Europa e di predisporre misure per 3,4 miliardi: in questo senso, il Def traccerà le linee guida macroeconomiche che il Governo intende seguire nei prossimi mesi, ma si dovrà attendere il varo del provvedimento per capire nel dettaglio quali interventi si intenda assumere. Non è escluso che il Ministro dell'Economia Pier Carlo Padoan ne parli con i colleghi europei in occasione dell'Ecofin che si terrà il prossimo fine settimana a Malta. Ieri il premier Paolo Gentiloni in occasione del Forum Confcommercio di Cernobbio ha detto a chiare lettere che il governo lavora per ridurre la pressione fiscale, oltre ad intensificare la lotta all'evasione. Insomma, il governo dovrà trovare la quadra tra la necessità di reperire misure di aggiustamento del deficit e quella di rilanciare i consumi e sostenere la ripresa. Il Def dovrebbe essere presentato in Parlamento il 10 aprile.

Da seguire anche l'ennesima "settimana di passione" per le banche venete. Dopo i risultati dell'esercizio 2016 della Banca Popolare di Vicenza, che martedì scorso hanno segnato una perdita di 1,9 miliardi e requisiti patrimoniali al di sotto della soglia fissata dalla Banca Centrale Europea, lunedì sarà la vota di Veneto Banca ad alzare il velo sui conti dello scorso anno. E negli ambienti finanziari si attende un risultato in 'rosso', anche se meno pesante di quello dalla Vicenza.

A livello internazionale si guarda all'agenda di Donald Trump, che ospietrà prima alla Casa Bianca l'egizioano Abdel-Fattah El-Sisi e quindi il leader cinese Xi Jinping a Mar-a-Lago in Florida. Ma i mercati aspettano anche di leggere le minute della Fed della riunione di metà marzo, che potranno fornire indicazioni su come i governatori vedono il prossimo percorso di rialzo dei tassi. Da vedere, sempre restando agli Usa, anche come si è mosso il mercato del lavoro: secondo le previsioni dovrebbero emergere 175mila nuovi posti e una sostenuta crescita dei salari, a testimonianza del buon momento della prima economia del mondo. Ecco in sintesi gli avvenimenti della settimana:

LUNEDI' 3 APRILE
- Auto: immatricolazioni marzo
- Mef: fabbisogno del settore statale marzo
- Taxi assemblea Ncc
- Istat: occupati e disoccupati febbraio
- Università Luiss, presentazione del volume "Architects of Euro
- Intellectuals in the making of European Monetary Union" con il ministro Pier Carlo Padoan
- Abi: presentazione della Dichiarazione Congiunta redatta dalle comunità finanziarie dei sei paesi fondatori della Ue, con il presidente della FeBAF, Luigi Abete e Sandro Gozi.

MARTEDI' 4 APRILE:
- Usa: bilancia commerciale febbraio.
- Bce: discorso del presidente Mario Draghi in occasione del lancio della nuova banconota da 50 euro nella sede della Bce
- Istat: diffusione dati sul conto trimestrale AP, reddito e risparmio delle famiglie e profitti delle società (quarto trimestre 2016)
- Istat: prezzi abitazioni nel IV trimestre 2016
- Consob: convegno su "Autorità indipendenti e anticorruzione", con presidente Anac, Raffaele Cantone e presidente Consob, Giuseppe Vegas
- Fisco: presentazione della Circolare sul visto di conformità con la Consulta dei Caf, con il direttore dell'Agenzia delle Entrate, Rossella Orlandi.
- Def: alla Camera dei deputati ministro Economia Pier Carlo Padoan partecipa all'assemblea del gruppo Pd
- Bankitalia: presentazione nuova banconota da 50 euro
- Energia: audizione Autorità su comunicazione dati utenze domestiche.

MERCOLEDI' 5 APRILE:
- Usa: occupati settore privato marzo
- Usa: minute della Fed
Usa: scorte settimanali petrolio
- Alitalia: sciopero
- Istat: nota mensile andamento economia italiana
- Mef: Camera dei Deputati, audizione presso le Commissioni congiunte di Camera e Senato del Ministro dell'economia, Pier Carlo Padoan
- Energia: Gse, VIII conferenza su diritto energia "La disciplina della gestione dei rifiuti tra ambiente e mercato"
- Corte dei Conti: rapporto 2017 su coordinamento finanza pubblica
- Ue: dati su Pmi servizi di Spagna, Italia, Eurozona, Francia e Germania
- Fisco: audizione direttore Agenzia Entrate Rossella Orlandi su evasione fiscale
- Fincantieri: audizione ad Bono su piano industriale.

GIOVEDI' 6 APRILE:
- Giappone: fiducia consumatori marzo
- Bce: discorso del presidente Mario Draghi alla 'Ecb and his Watchers Conference' organizzata dal centro per gli Studi Finanziari alla Goethe University
- Bce: pubblicazione dei verbali del Consiglio direttivo dell'8 marzo
- Usa: richieste settimanali sussidi di disoccupazione
- Lavoro: il ministro Giuliano Poletti, incontra i segretari generali di Cgil, Cisl e Uil
- Lavoro: il ministro Giuliano Poletti, partecipa al workshop "Innovazione tecnologica e lavoro" al Cnel
- Inps: incontro governo-sindacati su governance
- Fiom: iniziativa "Sfide", con il segretario confederale della Cgil Susanna Camusso
- Cgil iniziativa Flai Cgil "Industria 4.0. Il valore lavoro nel settore alimentare tra qualità, innovazione e tutela dei diritti", con il segretario generale Susanna Camusso - Presidio Cgil "#Finoallalegge", con il segretario Susanna Camusso
- Fisco: audizione ad Equitalia Ruffini su evasione fiscale
- Commercio: audizione alla Camera in videoconferenza commissaria Ue al Commercio, Cecilia Malmstrom.

VENERDI' 7 APRILE
- Germania: bilancia commerciale febbraio e produzione industriale febbraio
- Francia: bilancia commerciale febbraio e produzione industriale febbraio
- GB: bilancia commerciale febbraio e produzione industriale febbraio
- Usa: tasso disoccupazione marzo
- Ue: Ecofin e Eurogruppo a Malta con presidente Bce Draghi
- Istat: commercio al dettaglio febbraio.
- Ue: Ecofin a Malta






