


MILANO - Come Vienna al mondo non ce n'è. La capitale austriaca si conferma, per l'ottavo anno di fila, città con la più alta qualità della vita, secondo la ricerca Quality of Living 2017 redatta dalla società di consulenza statunitense Mercer. La seguono sul podio Zurigo, Auckland. Quasi tutte le posizioni di vertice sono stabili, e dimostrano che l'Europa - malgrado la crisi di valori e il rallentamento dell'economia, che ne fa l'area a marcia più lenta tra quelle sviluppate - è ancora un continente dove si può vivere ai massimi livelli. Analizzando 39 importanti fattori sulla base di dati pubblici e proprietari, l'indagine mette in fila 231 città in tutto il mondo, e offre informazioni e utili suggerimenti su oltre 450 città.
La classifica delle città più vivibili al mondo
Da otto anni Vienna si afferma al primo posto grazie - sostiene Mercer - alla sua stabilità, alla qualità dei servizi e delle infrastrutture e alle opportunità offerte. L'edizione di quest'anno del rapporto vede al quarto posto Monaco di Baviera, poi la canadese Vancouver, le tedesche Düsseldorf e Francoforte, la svizzera Ginevra, la danese Copenaghen e ancora Svizzera con Basilea (unica nuova entrata nelle prime dieci). Fa riflettere la prevalenza schiacciante delle città europee, che sono otto tra le prime dieci. Bisogna scendere un bel po' per trovare le maggiori città italiane. Milano si conferma al 41° posto, mentre Roma scende al 57° (sei posizioni in meno rispetto al 2016), a causa dei problemi legati alla gestione dei rifiuti.

Dallo studio emerge, inoltre, che le infrastrutture sono considerate fondamentali nel determinare la qualità della vita di una città, fattore chiave che le multinazionali devono tenere in considerazione quando inviano lavoratori all'estero. La prima classificata nel segmento delle infrastrutture è Singapore, mentre le città dell'Europa
Occidentale detengono la maggior parte delle posizioni: Francoforte e Monaco sono affiancate al secondo posto, seguite da Copenaghen e Düsseldorf. Londra si
piazza bene (sesta), mentre Amburgo e Zurigo sono entrambe al nono posto per reti e trasporti locali.






