

(ansa)






MILANO - La notizia di possibili esuberi per migliaia di lavoratori dell'Ilva, contemplati da entrambe le proposte d'acquisto per l'acciaieria, chiama il Minstero dello Sviluppo economico a un intervento tampone: "Nessun lavoratore sarà, in ogni caso, licenziato o lasciato privo di protezione", precisano fonti del dicastero guidato da Carlo Calenda.

"In riferimento alle interpretazioni relative alle proposte di acquisto di Ilva - spiegano le stesse fonti - si precisa che i livelli occupazionali sono legati a quelli produttivi. La produzione di Ilva è limitata per i prossimi anni, a 6 milioni di tonnellate, fino al completamento del piano ambientale. Tale limite costituisce una prescrizione del Ministero dell'Ambiente per garantire il rispetto degli standard emissivi. Oggi l'organico delle società Ilva oggetto del trasferimento è composto da 14.220 lavoratori effettivi di cui circa 2.400 in cassa integrazione. La differenza tra la situazione attuale e quella post-acquisizione sarebbe dunque di circa 2.400 persone in più in cassa integrazione".

L'offerta di AM Investco, proseguono le stesse fonti, "prevede l'assunzione di 9.407 lavoratori, mentre resterebbero in cassa integrazione nell'amministrazione straordinaria 4.813 persone. Tale offerta è suscettibile di miglioramento, per espressa dichiarazione di disponibilità dell'offerente e sarà oggetto di un confronto con i sindacati nella trattativa per il raggiungimento dell'accordo sindacale". Dal Mise, poi, ricordano "che tale accordo è condizione sospensiva per il trasferimento all'acquirente dell'azienda. In ogni caso, tutti i lavoratori che non verranno assunti dall'acquirente rimarranno in capo all'amministrazione straordinaria per tutta la durata del programma e potranno essere impiegati nelle attività di decontaminazione che saranno eseguite dalla procedura".

Prima del Mise, i sindacati avevano continuato a far sentire la loro voce: per Barbagallo il "piano è inaccettabile alle condizioni attuali" e per Furlan "la situazione è davvero inaccettabile". In campo anche Renzi: "Seguiremo da vicino la situazione occupazionale". Le Rsu di Taranto hanno intanto proclamato per domani 4 ore di sciopero.


 






