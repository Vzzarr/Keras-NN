







MILANO - Vivendi può acquisire il controllo di Telecom ma per farlo la stessa Telecom deve cedere le quote detenute in Persidera, operatore di rete per i multiplex digitali. È quanto ha deciso oggi la Commissione europea, a proposito dell'acquisizione del controllo de facto della società taliana da parte del colosso francese.  La proprietà di Persidera è al 70% è di Tim, e il 30% è del gruppo Gedi, ex gruppo l'Espresso.

La Commissione ha rilevato che, successivamente alla transazione, Vivendi avrebbe avuto un incentivo ad aumentare i prezzi applicati ai canali televisivi sul mercato dell'accesso all'ingrosso delle reti televisive del digitale terrestre, in cui Persidera e Mediaset detengono ciascuna una quota significativa. I benefici di una tale strategia sarebbero stati ottenuti direttamente attraverso Persidera o indirettamente attraverso la partecipazione azionaria di minoranza in Mediaset, poichè gli altri attori attivi sul mercato non rappresentano un'alternativa sostenibile per i canali televisivi.

Di conseguenza "i canali televisivi avrebbero dovuto sostenere costi maggiori per raggiungere il loro pubblico in Italia".
La commissione, indica una nota, ha anche esaminato l'eventualità che la relazione fra le attività di Vivendi in italia (pubblicità, musica, televisione e giochi mobili) e le attività di Telecom italia nel settore delle telecomunicazioni fisse e mobili possa sollevare problemi di concorrenza. La conclusione è stata che Vivendi "non avrebbe la capacità o l'incentivo per escludere altri concorrenti dai mercati di rilievo".


 






