







ROMA - Mediaset si appella al Garante della Concorrenza (l'Antitrust) - ma si riserva un esposto anche al giudice civile - contro il bando per i diritti di trasmissione della nostra Serie A, dal 2018 al 2021. Pur senza citarla, il Biscione fa capire che il bando apre un'autostrada davanti al concorrente satellitare Sky oppure ai colossi del Web.

Mediaset mette nel mirino, in particolare, il pacchetto D del bando che "concentra in un’unica offerta per prodotto 324 gare (il 30% in più rispetto agli altri pacchetti)" che fanno capo a ben dodici squadre. Il pacchetto propone 132 partite "in esclusiva assoluta". Ora le gare del pacchetto D - insiste il gruppo Berlusconi - "riguardano squadre di grande richiamo (tra cui Roma, Lazio, Fiorentina, Genoa, Bologna). I loro tifosi dovranno obbligatoriamente  acquistare l’unica offerta commerciale esistente, anche se questo dovesse comportare un nuovo abbonamento da aggiungere a quello preferito negli anni precedenti o, fatto ancor più censurabile, la migrazione forzata da un abbonamento all’altro".


Carlo Tavecchio



 
	         




"Che il pacchetto D sia effettivamente il prodotto in grado di abbattere ogni reale concorrenza è dimostrato dalla base d’asta assegnata dallo stesso venditore: 400 milioni di euro, esattamente il doppio del valore assegnato ai pacchetti organizzati per piattaforma (pacchetti A, B, C1+C2). Pacchetti che, dal punto di vista concorrenziale, risultano carenti e incompleti, a bassissima appetibilità per il pubblico".

"L’impoverimento dei pacchetti per piattaforma - rispetto alle aste precedenti - non consente quindi a chi dovesse aggiudicarseli di proporre ai tifosi offerte commerciali idonee ad affrontare realmente il contesto concorrenziale. Qualora due piattaforme su tre fossero aggiudicate a un unico operatore, si verrebbe a creare un sostanziale assetto di single buyer con la formazione di una posizione di monopolio a danno della concorrenza e libertà di scelta degli utenti". Circostanza che rappresenterebbe una violazione della Legge Melandri.

"Per ottenere una nuova formulazione più equilibrata del bando, Mediaset si è rivolta all’Autorità Antitrust ai sensi dell’art. 14 bis della legge 287/90 nonché al Garante per le Comunicazioni (l'AgCom) nei limiti delle competenze di quest'ultima fissate dalla legge Melandri. Una lettera dal medesimo contenuto è stata inviata a Lega Calcio".

@aldofontanarosa






