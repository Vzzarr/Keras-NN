

Il presidente Macron ai cantieri St. Nazaire 






MILANO - Conquistare società che lo stato francese considera strategiche non è mai facile. Nemmeno quando gli accordi sembrano ormai conclusi. Perché basta un minimo rivolgimento politico per cambiare le carte in tavola. Figuriamoci quando a cambiare è il primo inquilino dell'Eliseo.

Secondo il quotidiano Le Monde, il neo presidente Emmanule Macron vorrebbe intervenire nell'accordo sottoscritto da Fincantieri e il precedente governo presieduto da Manuel Valls per l'acqusizione dei cantieri navali di Saint Nazaire in Bretagna. L'accordo prevede che la nuova proprietà sia così divisa: il 48% a Fincantieri, circa l'8% a fondazione Cassa di Risparmio di  Trieste e il resto del capitale suddiviso tra lo Stato francese (33%) e la società pubblica francese Dcns. "Il progetto pensato in questi ultimi giorni dall'Eliseo - scrive ora Le Monde - consiste nello scartare la fondazione italiana, considerata da molti come un 'prestanome' di Fincantieri". Al suo posto - prosegue il giornale "entrerebbero Msc e Rccl, le due compagnie di crociere clienti di Saint-Nazaire". Insieme potrebbero avere "circa il 10% de capitale".

Lo stesso presidente Macron non ne ha fatto mistero e del tema ha parlato nel corso della consegna di Msc-Meraviglia a Saint-Nazaire, ha annunciato di voler "rivedere" gli "equilibri dell'azionariato" previsti nell'accordo dello scorso aprile per l'acquisizione di Stx France da parte di Fincantieri. "Ieri ne ho parlato col premier italiano, Paolo Gentiloni", ha aggiunto.

Macron ha detto di voler intervenire per "garantire la tutela dei posti di lavoro" ma anche la "sovranità della compagnia". Non si tratta solo di una battuta arrivata dopo l'incontro con le rappresentenza sindacali durante la visita ai cantieri bretoni. Perché l'ex banchiere che ha appena vinto il ballottaggio contro la destra populusta di Marine Le Pen, ha dato un preciso input politico al ministro dell'Economia Bruno Le Maire. Il quale, come ha spiegato Macron, "nelle prossime settimane dovrà negoziare per un nuovo azionariato".

Da parte italiana, è intervenuto in serata il ministro per lo Sviluppo economico Carlo Calenda, facendo capire che ormai l'operazione è avviata e una soluzione andrà trovata, anche se non è apparso felicissimo di dover riaprire il dossier:  "Nessuna polemica, siamo certi troveremo soluzioni comuni e condivise, sulla base dell'intesa raggiunta poche settimane fa con una grande operazione industriale europea".
 






