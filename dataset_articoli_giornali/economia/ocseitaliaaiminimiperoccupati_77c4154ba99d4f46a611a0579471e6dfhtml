
            
            (ANSA) - ROMA, 17 LUG - Italia agli ultimi posti nella
classifica Ocse sul mercato del lavoro. Secondo i dati che
mettono a confronto i Paesi dell'organizzazione, la percentuale
di occupati nel primo trimestre del 2017 in Italia era pari al
57,7% della popolazione in età lavorativa contro una media Ocse
del 67,4%, del G7 pari al 70,3% e dell'Ue del 67,2%. Percentuali
inferiori a quelle italiane si sono registrate nel periodo solo
in Grecia 52,7% e in Turchia del 50,9%, mentre meglio fanno
Paesi come la Spagna, l'Irlanda o il Cile. 
   La situazione è simile per l'occupazione femminile. Contro
una media Ocse del 59,7%, l'Italia si ferma al 48,5% poco sopra
il Messico (45,3%) e la Grecia (44,1%). La Turchia è in questo
caso distaccata con il 31,7% di donne occupate.   
				          