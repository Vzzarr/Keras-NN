

Il ministro dell'Economia, Pier Carlo Padoan (ansa)






"Il fiscal compact ha dei problemi tecnici che hanno implicazioni su come si disegna la politica del bilancio. Ci sono però altri temi che possono essere aggiunti e considerati. Il futuro dell'Ue non si gioca sul fiscal compact sì o fiscal compact no. E' possibile immaginare modi per migliorarlo in modo che sia parte di un disegno più ampio. Altrimenti facciamo una battaglia ideologica nel senso negativo del termine". Lo afferma il ministro dell'Economia Pier Carlo Padoan nel corso di Left Wing in corso a Fiuggi, sulla opportunità di superare i lacci europei del pareggio di bilancio. 

Ma Padoan si sofferma anche su altro, in chiave di ottimismo. "E' vero che ci sono elementi di miglioramento nell'andamento dell'economia internazionale ma c'è una crescita in Italia più che proporzionale che si deve spiegare con politiche prese che incidono sulla capacità strutturale dell'economia di migliorarsi", così commenta le stime al rialzo di Bankitalia. "Mi dispiace, sono fortemente ottimista sui prossimi anni", spiega il ministro, vedendo anche "una economia italiana più forte ma anche meno fragile dal punto di vista del debito".  Prosegue: "Stiamo lasciando alle nostre spalle cose preoccupanti, come la fragilità del sistema bancario che ha rappresentato un forte elemento di preoccupazione e l'inerzia degli investimenti. Siamo usciti dal tunnel. Stiamo continuando su una strada stretta, ma sono ottimista perché vedo questo sentiero allargarsi".

Il riferimento è anche alle ultime proiezioni di Bankitalia che prevedono una crescita economica al +1,4% per quest'anno. "I numeri sono importanti e positivi, ma soprattutto sono il frutto di un'accelerazione degli investimenti", ha aggiunto il ministro secondo cui sono sorti "più capannoni, più industrie" e queste "sono cose che restano". Non solo: "creano anche occupazione". Secondo Padoan, non è irrealistico "pensare nei prossimi anni a un salto di qualità". E ancora, sul fisco: "Siamo uno dei Paesi più virtuosi dal punto di vista fiscale", come testimonia l'avanzo primario registrato in questi anni, "caso unico in Europa assieme alla Germania. Continuiamo così e cresciamo e il debito pubblico scomparirà da solo".






