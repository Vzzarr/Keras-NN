

(reuters)






MILANO - Visa lancia la guerra finale al contante, mettendo sul tavolo 10mila dollari per ogni ristorante che vorrà aggiornare le sue tecnologie per accettare i pagamenti via carta di credito, purché bandisca dal proprio locale le banconote. Non è ovviamente un gesto disinteressato in nome della tracciabilità finanziaria e della lotta al sommerso, ma una precisa strategia commerciale che mira a scardinare i ritardi ancora presenti tra gli americani. E che sono ben meno consistenti di quelli che caratterizzano il Belpaese.

L'obiettivo dei grandi player delle carte, Visa e Mastercard, è riassunto da Bloomberg con estrema semplicità ed efficacia: arrivare a un mondo cashless, senza contanti. Negli Usa, la marcia dei due operatori è stata significativa: l'anno scorso hanno gestito 4.300 miliardi di dollari di pagamenti, più del doppio di quanto accadesse un decennio fa. Ma anche l'ammontare di valuta in circolazione è raddoppiata nel frattempo e il contante resta in cima saldamente ai mezzi di pagamento più usati.

Per questa ragione, Visa ha alzato la posta in palio nella sua guerra al contante: la scorsa settimana ha annunciato che darà a 50 ristoranti - che si impegneranno a diventare "cash free" - 10mila dollari da spendere in marketing e tecnologia per l'uso delle carte e le vendite. Incentivi fatti proprio per erodere gli ultimi scetticismi dei commercianti sulla conversione ai pagamenti cashless. Quello su cui vogliono giocare i grandi operatori, spiegano gli analisti, è mostrare ai commercianti che la gestione del contante non è esente da costi: versamenti e prelievi in banca, trasporto dei liquidi affidato a società specializzate, contabilità interna complicata dalla necessità di fare verifiche manuali quotidiane.

Secondo la Federal Reserve, negli Usa il contante viene usato in oltre 60 transazioni su 100, quando queste sono sotto i dieci dollari di valore. Secondo una elaborazione della European House Ambrosetti su dati Bce e Bankitalia, recentemente pubblicata da l'Espresso, i pagamenti smaterializzati restano assai attardati in Italia: si fermano al 17,3% del totale contro una media europea di un terzo (33,4%). Di contro, dunque, quasi 83 transazioni su cento si basano ancora sul vecchio e caro contante. Tanto che la circolazione di biglietti cartacei incide per un valore pari al 10% del Pil italiano, contro il 2% dei maestri del cashless svedesi.


 






