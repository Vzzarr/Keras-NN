
Un polo da 1200 metri quadri coperti e 2000 all'aperto a Novara, un altro a Nola, in Campania. E poi centri ad Asti, Bologna e Udine ma anche a Milano, Verona e Genova. L'azienda tedesca Siemens punta all'Italia per lanciarsi nel settore della manutenzione dei locomotori del trasporto merci su rotaia. La multinazionale ha creato in Italia un network di centri e depositi: “Ben quattro dei nove corridoi internazionali per il trasporto merci transitano in Italia – spiega Marco Bosi, il manager che da circa un anno guida la Divisione mobility di Siemens Italia – l'Italia si candida ad essere una piattaforma logistica europea in uno scenario che apre opportunità di sviluppo”. Siemens, insomma, vuole cogliere la palla al balzo e non farsi trovare impreparata.

“Da tempo ci occupiamo di manutenzione e di vendita di treni nonché di mobilità integrata per migliorare l'esperienza di viaggio dei passeggeri – spiega Bosi – adesso siamo pronti anche per questa nuova sfida”. L'azienda tedesca è presente in Italia dal 1899, e ha un fatturato – sempre in Italia – di 1,9 miliardi di euro nel 2016. Nel mondo invece l'azienda ha chiuso il 2016 con 79,6 miliardi di euro di fatturato e 5,6 miliardi di utile netto.

Nella Penisola i depositi scelti da Siemens vanno così dal Nord al Sud. Il più grande è quello di Novara, il primo polo aperto all'esterno della Germania un anno fa. “Novara beneficia di una posizione ottimale – spiega Bosi – qui gravitano al momento sia locomotori di clienti nazionali che internazionali ma prevediamo che il numero possa velocemente aumentare grazie all'interesse dimostrato dagli operatori logistici ferroviari e agli investimenti che abbiamo indirizzato su infrastrutture e formazione del personale, per essere pronti con anticipo alla loro gestione”.


 






