

(lapresse)






MILANO - Due giorni in meno di lavoro per il Fisco, quest'anno: ma pur sempre 153 giorni di fatica per far fronte alle tasse. Gli italiani, oltre alla festa della Repubblica, possono festeggiare oggi quella della "liberazione fiscale", poiché da domani si comincia a lavorare in proprio, mentre finora lo si è fatto per il socio Stato, che si pappa quasi metà delle entrate dei cittadini con una pressione fiscale reale vicina al 50%. Gli anni passati andava anche peggio: nel 2016 (anno bisestile) il fisco ha richiesto 155 giorni per essere onorato - da chi lo fa, ovviamente - e le misure di austerità introdotte dopo la crisi del debito sovrano avevano fatto toccare il picco 2012 di 160 giorni di corvé, con una liberazione fiscale che arrivò allora soltanto il 9 giugno.
 
Tutti i dati sono stati massi in fila dall'ufficio studi della Cgia. “Incluse le festività  – ha detto Paolo Zabeo, coordinatore delle ricerche di artigiani e Pmi di Mestre – nel 2017 sono stati necessari 153 giorni per scrollarci di dosso la morsa del fisco; ben 38 giorni in più rispetto al dato registrato nel 1980”. Il calcolo deriva dalla stima del Pil 2017, diviso per 365 giorni e dedotto il gettito di imposte, tasse e contributi che gli italiani verseranno quest’anno, frazionato per il prodotto interno lordo  giornaliero. “Lavorare 5 mesi su 12 per lo Stato  – aggiunge Zabeo – dà l’idea di quanto eccessivo sia il nostro fisco. Al netto del peso dell’economia sommersa, sui contribuenti fedeli al fisco grava una pressione fiscale reale che sfiora il 50%, un carico che non ha eguali in Europa”.  

Tra le lamentele, ben diffuse e argomentate nel paese, sulla materia lavoro-fisco, non si può tuttavia dire che prima le cose andassero meglio. Con l’introduzione in particolare del cosiddetto bonus Renzi da 80 euro, nel maggio 2014, l’eliminazione dell’Irap dal costo del lavoro (2015), la cancellazione della Tasi sugli immobili (2016), la pressione fiscale italiana ha iniziato a scendere. E nel 2017 dovrebbe proseguire con alcune misure già introdotte: come la riduzione dell’Ires sui redditi delle società di capitali dal 27,5 al 24%, i super-ammortamenti (al 140%), l’aumento delle deduzioni Irap, l’innalzamento delle soglie per accedere al regime dei minimi e la proroga del parziale esonero contributivo alle imprese che assumono a tempo indeterminato. Così la pressione fiscale, salita dal 2011, ha invertito la tendenza al 2014. Tuttavia la Cgia segnala che le misure lenitive non sono andate beneficio dei piccoli produttori: "Quel mondo di lavoratori autonomi, costituito in particolar modo da ex operai, da giovani free lance e liberi professionisti che, inspiegabilmente, continuano a non ricevere alcuna attenzione ai loro problemi”.

L'associazione veneta degli autonomi suggerisce, per riequilibrare le cose, un mix di tagli alla spesa pubblica e federalismo fiscale: “Per ridurre strutturalmente le tasse dobbiamo in misura corrispondente tagliare la spesa pubblica improduttiva – dice il segretario della CGIA Renato Mason  -. Certo, se da qualche anno avessimo abbracciato la strada del federalismo fiscale, molto probabilmente la contrazione sarebbe stata maggiore. Le esperienze europee ci dicono che gli Stati federali come Germania e Spagna hanno una spesa pubblica nettamente inferiore ai paesi unitari, e una qualità/quantità dei servizi offerti molto superiore agli altri”. 
 
Nel 2017 gli italiani tra imposte, tasse e contributi verseranno allo Stato, in base ai numeri del Documento di programmazione 723,6 miliardi di euro. Di questi, 249 miliardi saranno imposte dirette (Irpef, Ires, Irap), 247 miliardi imposte indirette (Iva, accise, catasto), 225 miliardi contributi sociali, soli 2,9 miliardi imposte in conto capitale come successioni e donazioni.









