







ROMA - Finora aveva investito soprattutto in classiche operazioni di venture capital. Assegni tra il milione e i 10 milioni di euro per aiutare startup innovative a crescere. Ora però Principia Health, il fondo lanciato nel 2015 dalla Sgr Principia e dedicato alle tecnologie medicali, sale di scala. La società ha investito poco meno di 30 milioni di euro per rilevare dalle famiglie che l'hanno fondata Trifarma, azienda lombarda specializzata nella produzione dei cosiddetti Api, cioè principi attivi "intermedi" utilizzati per confezionare i farmaci finiti, in particolare antibiotici e neurologici. Non una startup: Trifarma, fondata nel 1983, dovrebbe chiudere l'anno con un fatturato di 32 milioni euro e un margine operativo di 7,4 milioni, possiede due stabilimenti in Italia (nel Milanese) e due in India. Ma Principia porterà un nuovo management, con la missione di aiutarne l'espansione internazionale. Una operazione più da piccolo private equity che da venture capital.

A vendere sono le famiglie dei fondatori, Volante e Rucano, che assistite da CGA Altium rimarranno socie di minoranza al 30%. Nella Newco che controllerà la società il nuovo management avrà il 2% e il fondo Principia il 68%. Basandosi sulla cifra stanziata da Principia, l'operazione valuta la società circa 40 milioni di euro, oltre cinque volte il margine operativo. 

Questa è l'ottava operazione per Health, fondo da 206 milioni di euro sottoscritto per cento milioni dall'Enpam, la cassa previdenziale dei medici. In precedenza il veicolo diretto da Antonio Falcone aveva rilevato dal Fondo italiano di investimento una quota di minoranza di Comecer, azienda emiliana specializzata nella produzione di macchinari per la medicina nucleare, e investito in alcune startup innovative italiane e straniere del settore salute: Wise, elettrodi flessibili per la cura di malattie neurologiche, Pedius, app che permette ai non udenti di telefonare, Silk Biomaterials, che usa la seta per la rigenerazione dei vasi sanguigni, e Anabios, azienda fondata da un ricercatore italiano in California specializzata nella ricerca precliniche di molecole farmaceutiche. In tutto il fondo aveva impegnato in due anni circa 53 milioni di euro, faticando un po' a trovare operazioni di taglio maggiore e aziende familiari italiane disposte a farsi affiancare da un investitore istituzionale con una quota di controllo. Da sola, l'operazione Trifarma vale metà della somma stanziata in precendeza.

@filipposantelli






