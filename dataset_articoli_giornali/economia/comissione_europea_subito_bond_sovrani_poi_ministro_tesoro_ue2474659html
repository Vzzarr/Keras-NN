
					La crisi economica «non è finita finchè la disoccupazione resta così elevata», per questo la governance dell'euro «ha bisogno di un'ulteriore riforma». Lo scrive la Commissione Ue che propone entro il 2019 di ridurre le sofferenze bancarie ma anche di avviare una forma di bond sovrani dell'area euro ma senza, almeno per ora, mettere in comune i rischi. Più audace la strategia 2020-2025: si propone di dar vita a un ministro del Tesoro Ue, a un Fondo monetario europeo e a Safe assets europei simili agli Eurobond.

«La posizione di rifiuto degli eurobond e di condivisione del debito non è cambiata», ha detto la portavoce del ministro delle Finanze tedesco Wolfgang Schaeuble, rispondendo a una domanda sulla presentazione, in corso a Bruxelles, di un reflection papier per riformare la governance dell'Ue. «L'obiettivo è creare fiducia» nell'Europa e lavorare alla sua «credibilità», ha ribadito, e questo si fa attraverso il rispetto delle regole, e «l'assunzione della responsabilità da parte dei diversi membri per la promozione della stabilità e della crescita, attraverso le riforme, e l'abbattimento del debito». La portavoce ha anche sottolineato che il ministro continua a ritenere che «responsabilità e controllo debbano essere mantenute allo stesso livello». 
