
					(Teleborsa) - Buon inizio d'anno per l'economia canadese. Nei primi tre mesi del 2017, il PIL ha registrato un incremento dello 0,5% rispetto all'ultimo scorcio dell'anno. Il dato supera anche le stime degli analisti che avevano previsto un aumento dello 0,3%.

Tale statistica si aggiunge ad altri macro positivi annunciati nei giorni scorsi che testimoniano il trend di miglioramento dell'economia del Paese. Nel mese di marzo, le vendite al dettaglio sono balzate dello 0,7% superando il +0,4% stimato dal consensus. L'inflazione invece è tornata positiva a inizio anno e continua a crescere grazie soprattutto alla ripresa delle quotazioni del petrolio. 

La scorsa settimana, la Bank of Canada ha lasciato invariati i tassi di interesse citando un'inflazione largamente in linea con le proprie proiezioni annunciate nella relazione monetaria di aprile. 
				