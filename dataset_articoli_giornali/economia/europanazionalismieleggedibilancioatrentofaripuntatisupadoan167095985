
TRENTO - "Sprecare una manovra finanziaria, l'appuntamento più importante dell'anno, é l'ultima cosa che un ministro dell'Economia vorrebbe fare". Tirato per la giacca dal segretario del pd Matteo Renzi, ma anche alle prese con l'incertezza politica causata dalle fibrillazioni per eventuali elezioni anticipate, Pier Carlo Padoan usa il palco del Festival dell'Economia per rispondere al candidato premier del centrosinistra. Lo ha fatto a modo suo, in modo felpato e indiretto. Renzi é due volte l'obiettivo delle sue parole: perché dalle colonne de Il Sole-24Ore lo ha invitato a non sprecare l'occasione della prossima legge finanziaria e perché viene indicato uno dei promotori della possibile caduta del governo Gentiloni.

"Il mio compito in questa data condizione politica - ha detto Padoan - é di lasciare il paese con i conti pubblici in sicurezza e offrire al Paese conti sempre più in ordine e spazi di utilizzo di risorse pubbliche per il sostegno alla crescita". Quel riferimento alla "data situazione politica" é apparso come il passaggio più indicativo: Padoan ha sottolineato di essere un ministro tecnico, a significare che svolgerà il suo compito finché glielo lasceranno fare. "Le scelte politiche - ha ribadito - devono farle altri". Il che tradotto, potrebbe voler dire che a sprecare l'occasione di una manovra non sarebbe lui ma chi ha deciso che si vada a elezioni anticipate.

Di una cosa é certa il ministro dell'Economia: "Il clima di incertezza politica pesa più della fina del Quantitative easing, perché l'aumento dei tassi é già stato incorporato dai mercati e aiuterà i governi ad avere più flessibilità sui conti pubblici e le banche ad aumentare i margini. mentre é difficile stabilire quale sarà il grado di governabilità del prossimo Parlamento".
In questa ottica, si può leggere tutto il suo intervento dal palco del festival di Trento come una sorta di testamento di quello che é riuscito a fare per l'Italia in questi anni di governo.

Dalle banche, di cui ha ricordato il recente accordo per il salvataggio di Mps, ai conti pubblici, con la possibilità che ci sia uno sconto di 9 miliardi sulla manovra finanziaria come "margine di apprezzamento per la crescita". In altre parole, Padoan ha riassunto il tutto con una formula: "Vorrei lasciare con i conti pubblici in ordine e chiunque farà la legge di bilancio avrà uno spazio di manovra in più.

Anche in questo caso, Padoan - che ha ammesso di volersi togliere qualche sassolino - ha ricordato di come debba essere rigoroso il lavoro di chi é stato chiamato a risanare i conti: "Non ci sono bacchette magiche né scorciatoie. Chi lo ha fatto in passato ha fatto una brutta fine. E non si può pensare di trovare 300 miliardi utilizzando il patrimonio immobiliare pubblico". Un'atra stoccata a Renzi che ha parlato di un progetto simile proprio nell'ntervista al Sole-24 ore.

Se tutto ciò che é stato fatto fino a oggi non ha ancora evidenze nelle statistiche, se non in piccolissima parte, Padoan se lo spiega con il fatto che "gli effetti delle manovre strutturali non si vedono mai nel breve periodo, ma sono certo si vedranno più avanti".

Di sicuro, Padoan sa che il suo futuro al governo ha una data di scadenza. "L'anno prossimo al Festival verrò da pensionato dell'Università di Roma". E Vincenzo Visco - gli viene chiesto - verrà ancora da governatore della Banca d'Italia? "Non saprei se é un pensionato dell'Università", é la risposta. Dribblando così ulteriori polemiche con Renzi, il quale non vorrebbe più Visco alla guida di Bankitalia. Ma facendo ben capire di essere al corrente del possibile ribaltone in via Nazionale.


INCONTRI E DIBATTITI: LA DIRETTA VIDEO DAL FESTIVAL
 









