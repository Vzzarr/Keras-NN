Le pensioni della Gestione dipendenti pubblici in vigore all'inizio di quest'anno sono 2.843.256, per un importo complessivo annuo di 67.577,3 milioni di euro e un importo medio mensile pari a 1.828,27 euro. Lo comunica l'Inps, aggiornando l'osservatorio statistico e aggiungendo che rispetto all'anno precedente, si registra un incremento dello 0,8% nel numero delle pensioni (erano 2.819.751 nel 2016) e degli importi annui in pagamento ad inizio anno, cresciuti dell'1,9% rispetto ai 66.309,8 milioni del 2016. La distribuzione delle pensioni della Gestione dipendenti pubblici, vigenti all'inizio di quest'anno, per categoria e classi di importo mensile mette in evidenza che il 17,5% delle pensioni pubbliche ha un importo mensile inferiore ai 1.000 euro, il 50,9% tra 1.000 e 1.999,99 euro e il 23,4% di importo tra 2.000 e 2.999,99; l'8,3% ha un importo dai 3.000 euro mensili lordi in su. Tra l'inizio del 2013 e l'inizio del 2017, il numero di pensioni della Gestione dipendenti pubblici è aumentato dell'1,8%, passando da 2.791.738 nel 2013 a 2.843.256 nel 2017, mentre gli importi medi annui sono aumentati del 4% passando da 22.844 euro nel 2013 a 23.768 euro nel 2017 (in media 1.828 euro mensili).