







MILANO - Mentre i lavoratori scioperano per quattro ore a Taranto, il Mise ha avviato una verifica con l'avvocatura di Stato per corroborare la sua idea di non riaprire la gara di aggiudicazione dell'Ilva, "solo sul prezzo". Lo ha riferito il segretario della Fim Cisl, Marco Bentivogli, e la notizia è stata confermata dal Ministero. Il parere dovrebbe arrivare nel giro di ore e il ministro Carlo Calenda, afferma Bentivogli, avrebbe ribadito che "rilanci su tutti e tre i capitoli dell'offerta - piano industriale, ambientale e occupazionale - implicherebbero il rifacimento della gara".

In precedenza il governo aveva confermato ai rappresentanti dei lavoratori per lunedì 5 giugno la data ultima per la firma del decreto di aggiudicazione e che Calenda stesso aveva deciso di procedere entro quella data con la scelta per la cordata AmInvestco (Marcegaglia, Arcelormittal e Intesa San Paolo). Elementi emersi durante un incontro al ministero tra lo stesso Calenda, il viceministro Teresa Bellanova, i commissari e i segretari generali di Fim, Fiom, Uilm sulle decisioni assunte dai commissari in merito alla loro valutazione dei piani delle due cordate (oltre ad AmInvestco, l'Acciaitalia di Del Vecchio, Arvedi, Cdp e Jindal) .

Il tavolo però è saltato: i sindacati hanno spiegato che il confronto si è interrotto perchè il governo ha spiegato che, per rispettare i tempi della legge, non si può andare oltre il 5 giugno per l'aggiudicazione. Ma se ne assume le responsabilità, hanno sottolineato i sindacati che ribadiscono di ritenere inaccettabili i licenziamenti e che il piano va cambiato. Dall'aggiudicazione "si aprirà il confronto negoziale con Arcelor Mittal su tutti i punti del piano e il governo si è impegnato che l'esito della trattativa sarà vincolante per la validazione del conferimento" hanno riferito.

"Avevamo chiesto di approfondire il piano prima dell'aggiudicazione - ha spiegato Maurizio Landini - ci è stato detto di 'no': è un atto di cui il governo si assume la responsabilità". Ha aggiunto: "Non vogliamo sentire parlare di esuberi e ricordiamo che ci deve essere il consenso dei 14.200 lavoratori. Per questo consideriamo importante lo sciopero di oggi a Taranto e di lunedì a Genova e a Novi Ligure. E' un messaggio esplicito alla cordata di ArcelorMittal a cambiare il piano".






