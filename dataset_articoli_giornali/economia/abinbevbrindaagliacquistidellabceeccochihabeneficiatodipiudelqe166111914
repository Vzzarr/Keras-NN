
MILANO - E' un po' la "Cenerentola" dei programmi d'intervento della Bce, ma il piano d'acquisto dei titoli corporate investment grade - cioè con un rating alto - ha fruttato parecchia convenienza alle società che sono ricadute nel programma. L'Eurotower ha messo in portafoglio oltre 83 miliardi di questa tipologia di titoli, che paiono ben poca cosa rispetto ai 1.500 miliardi di titoli del settore pubblico e sono un valore inferiore anche rispetto alle obbligazioni garantite su cui si è focalizzata una parte del Quantitative easing. Ma, dice un'analisi che Wolfang Bauer di M&G Investments ha pubblicato in settimana, gli spread ne hanno beneficiato con un calo di 40 punti base rispetto al marzo 2016, periodo antecedente l'inizio dello shopping targato Mario Draghi.

Ora che il taglio agli acquisti mensili - che sta procedendo parallelamente sulle obbligazioni sovrane e su quelle corporate - l'analista si interroga su quali siano le obbligazioni societarie che hanno beneficiato maggiormente di questo programma della Bce. Partendo da una finzione necessaria: pur sapendo il volume totale degli acquisti della Bce e gli emittenti delle quasi mille obbligazioni ammesse al programma, non è dato di sapere la dimensione delle singole posizioni che ha assunto la Banca centrale e per questo gli effetti vengono ponderati immaginando che l'Eurotower abbia acquistato titoli societari in proporzione al valore delle obbligazioni esistenti.

Fatta questa premessa di metodo, dai calcoli di M&G emerge che il colosso della birra AbInBev, Edf e Telefonica sono i principali beneficiari dello shopping delle Banche centrali. "Le dicitto obbligazioni di AbInBev nell'elenco delle posizioni" del programma avviato dalla Bce "hanno un valore combinato di 23,3 miliardi di euro, pari al 3,6% di tutti i titoli societari detenuti dalla Bce".





 
	         




"A parità di altri fattori", dice infine il report, considerando il progressivo calo degli acquisti per arrivare a suo azzeramento, "la dinamica di domanda e offerta è destinata a deteriorarsi per questi emittenti e settori, determinando potenzialmente una sottoperformance rispetto all'universo complessivo delle obbligazioni corporate 'investment grade' in euro. Tuttavia, è importante sottolineare che queste considerazioni tecniche sono solo uno dei fattori che influenzano le valutazioni dei titoli obbligazionari. I fondamentali del credito e dei singoli settori sono almeno altrettanto importanti, in particolare per gli investitori con un orizzonte temporale lungo".

	
   		 






