







MILANO - Cambia la cartella di pagamento predisposta dall'Agenzia delle Entrate - Riscossione con una impostazione più trasparente per il debitore: è il modello che l'ente guidato da Ernesto Maria Ruffini ha trasmesso agli agenti della riscossione e mira a "rappresentare in modo più chiaro gli importi dovuti, attraverso una nuova impostazione grafica e l'utilizzo di colori per individuare gli enti creditori". Una piccola rivoluzione nell'ambito del processo che - dal primo luglio scorso - consente agli enti di acquisire informazioni sui redditi e il patrimonio dei debitori che non paghino, ampliando la base dati alla quale potrà accedere Agenzia delle Entrate-Riscossione per accelerare i tempi dei pignoramenti ed evitare spiacevoli inconvenienti ai contribuenti.

Cosa trovano i debitori nelle nuove cartelle? Come sintetizza l'Agenzia, fin dalla prima pagina si trova l'elenco degli Enti creditori con una sintetica spiegazione della causale che ha originato l'iscrizione a ruolo (ad esempio, controllo Modello Unico, infrazioni codice della strada). Inoltre, un prospetto riepiloga le somme dovute, suddividendole tra quelle che spettano all'Ente creditore e quelle di competenza dell'Agente della riscossione. Un colore diverso identifica ciascun Ente creditore e consente così di distinguere con immediatezza la provenienza del debito (ad esempio, arancione per le iscrizioni a ruolo delle Agenzie fiscali; verde per le iscrizioni a ruolo di Comuni, Regioni). 





 
	         




Il nuovo format dovrebbe essere d'aiuto anche nella fase successiva, ovvero quella dei pagamenti che devono avvenire entro 60 giorni dalla notifica. Nella seconda sezione, denominata "Informazioni dall'Agente della riscossione", si trovano tutte le indicazioni utili per pagare le somme, rateizzare, richiedere la sospensione della cartella o presentare ricorso; sono inoltre presenti i contatti a cui il contribuente può rivolgersi per ulteriori chiarimenti.





 
	         




 Una terza sezione contiene i dettagli contabili degli addebiti, la causale del ruolo emesso dall'Ente creditore e le relative Avvertenze. Il nuovo modello di cartella di pagamento, licenziata dal 14 luglio, è già obbligatorio per richiedere ai contribuenti i pagamenti dovuti per i ruoli consegnati agli Agenti della riscossione a partire dal 1° luglio 2017. 






