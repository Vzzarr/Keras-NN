
            
            (ANSA) - MILANO, 1 GIU - Piazza Affari allunga il passo con
il Ftse Mib che sale dell'1,23% e sfiora i 21 mila punti
(20.986) in scia alle buone indicazioni sul Pil. Sale lo spread
tra btp e bund, il differenziale si porta a 190 punti. Passo
accelerato poi per i bancari con l'accordo di principio tra la
commissaria Ue alla concorrenza Margrethe Vestager e il ministro
dell'economia Pier Carlo Padoan sul piano di ristrutturazione di
Mps per permettere la ricapitalizzazione preventiva della banca
in linea con le regole Ue. Acquisti su Banco Bpm (+2,6%), Intesa
Sanpaolo (+1,96%), Ubi (+1,55%), Unicredit (+1,35%). Si conferma
la corsa di Atlantia secondo Salvador Alemany Mas, presidente di
Abertis, è improbabile che il governo spagnolo decida di opporsi
all'Opa sul gruppo. E proseguono gli acquisti su Italgas (+1,27)
dopo il piano industriale al 2023. Sale anche Tim che guadagna
oltre il 2% in vista del cda del pomeriggio con l'atteso
avvicendamento alla presidenza.   
				          