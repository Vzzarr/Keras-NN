








Contrordine in Svezia, i titoli di Stato non sono più a rischio zero






I titoli di Stato non sono più in pancia alle banche svedesi "a rischio zero". La piccola rivoluzione copernicana comincia con i conti di SEB AB, la prima delle grandi banche svedesi a riportare i risultati del secondo trimestre, dai quali è emerso che ha aggiunto 1 miliardo di euro circa di peso agli asset ponderati per il rischio. Ha dovuto prendere atto, nel primo semestre, che sottoscrivere un titolo governativo comporta una possibilità di perdita "maggiore di zero". Come spiega Bloomberg, la mossa contabile segue le indicazioni dell'Autorità svedese di supervisione del settore finanziario, che ha imposto alle quattro maggiori banche del Paese di usare dei modelli interni per valutare i rischi che pendono sulle attività di bilancio. Nella prassi, cambia poco per questi istituti che hanno sottoscritto pochi titoli e in larga parte delle solidissime economie nord europee. Ma è un precedente. All'inizio della scorsa estate, quando il tema divenne caldo sui tavoli economici del Vecchio continente (perché la Germania la chiedeva come contropartita per l'assicurazione unica dei depositi), i calcoli dell'agenzia di rating Fitch dicevano che per le banche europee un cambio di rotta sul trattamento dei titoli di Stato - nella direzione auspicata da Berlino, con un meccanismo incrementale a seconda della mole di titoli pubblici in bilancio alle banche - avrebbe   richiesto 135 miliardi di capitale aggiuntivo. O viceversa di liberare i libri contabili di 500 miliardi.


