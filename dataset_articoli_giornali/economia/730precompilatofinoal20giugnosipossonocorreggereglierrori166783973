







Dati mancanti, sezioni non compilate, errori nell'indicazione delle somme detraibili...Che fare se si scopre di aver sbagliato solo dopo aver premuto il tasto "invia" per la dichiarazione precompilata? Nessun problema: fino al 20 giugno è possibile annullare la dichiarazione e trasmettere quella corretta senza correre il rischio di sanzioni o di altri problemi con l'Agenzia delle entrate. Attenzione, però: è possibile un solo nuovo invio, e passato il termine per correggere gli errori sarà obbligatorio rivolgersi ad un Caf.
 
Come annullare il 730 inviato. Per annullare il 730 si deve accedere alla sezione "Dichiarazione 730 inviata". Nell'endice appare un elenco di funzioni disponibili tra le quali "Annulla la dichiarazione". Per procedere con l'annullamento occorre selezionare "Richiedi annullamento 730". Gli utenti Fisconline devono inserire il codice Pin. Nel caso di dichiarazione congiunta, l'operazione di annullamento deve essere richiesta solo dal dichiarante. Annullando il 730 inviato, automaticamente viene rimosso anche l'F24 eventualmente predisposto. Nella sezione "Ricevute" è quindi possibile controllare e stampare le ricevute dell'annullamento del 730 e dell'F24.
 
La nuova dichiarazione. La dichiarazione già trasmessa, come detto, può essere annullata una solo volta fino al 20 giugno. Quando si annulla tutti i dati inseriti vengono cancellati e torna ad essere disponibile la dichiarazione precompilata nella versione originale elaborata dall'Agenzia delle entrate. Ovviamente una volta annullato il 730 non risulta presentata alcuna dichiarazione e quindi occorre trasmetterne una nuova, altrimenti la dichiarazione risulterà omessa. L'invio della nuova dichiarazione via web è possibile nei termini ordinari, ossia fino al 24 luglio per il 730.
 
Se si salta la scadenza. Anche se ci si accorge solo fuori tempo massimo di aver commesso errori, comunque, è possibile rimediare. In questo caso occorre presentare un modello 730 integrativo rispetto all'originale già inviato. La presentazione, però, può essere fatta solo tramite Caf o professionista abilitato. Il termine ultimo per mettersi in regola è fissato al 25 ottobre.
 
Come annullare il modello Redditi. Possibili ripensamenti anche da parte di chi ha già presentato il modello Redditi. Ma se per la procedura di annullamento del 730 precompilato bastano pochi click, chi ha scelto questo modello dovrà seguire un'altra via. Una volta entrati nella sezione dedicata sul sito, infatti, non è possibile l'annullamento automatico ma occorre selezionare il pulsante "Scarica". Si potrà così ottenere una copia del modello ma la dichiarazione potrà essere successivamente modificata solo attraverso il programma "Redditi PF Online". Si tratta di un software che deve essere installato sul proprio pc. Occorrerà, quindi, compilare e inviare Redditi tramite questa applicazione. L'invio è possibile fino al 30 settembre. Anche chi sceglie questo modello, però, dovrà pagare l'Irpef, se dovuta, entro il 30 giugno.
 
Assistenza dall'Agenzia anche su Facebook. Per avere informazioni e chiarimenti di carattere generale sulla precompilata l'Agenzia delle entrate ha attivato oggi  un nuovo servizio di assistenza sulla sua pagina Facebook. Sulla pagina è possibile postare domande di carattere generale sull'utilizzo del sistema. Per avere risposte a problemi  di natura più specifica, o a questioni personali, è invece possibile contattare l'Agenzia tramite Messenger. Il servizio è attivo dal lunedì al venerdì, dalle 9,30 alle 13,30.


 






