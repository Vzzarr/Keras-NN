







ROMA - "Un emendamento a mia insaputa". Ci risiamo: sabato la commissione Bilancio della Camera ha approvato un emendamento alla manovrina che blocca l'attività dei bus low cost di Flixbus. Un secondo blitz contro la multinazionale del trasporto, dopo quello contenuto nel Milleproroghe che sembrava disinnescato dal governo. Contrordine, lo stop rimane. Ma Liliana Ventricelli, la deputata Pd che quell'emendamento lo ha firmato, non ci sta a passare una nemica della concorrenza: "Il mio testo riguardava tutt'altro, più garanzie per i lavoratori", spiega. E aggiunge che la modifica è una iniziativa del relatore della manovrina, il collega del Pd Mauro Guerra: "Lo ha riformulato e portato in Commissione a mia insaputa, al momento non ho avuto spiegazioni". Versione che confligge con quella data durante la discussione (qui la trascrizione) dal presidente della commissione Bilancio Francesco Boccia, secondo cui la relatrice aveva "accettato la riformulazione". Mentre dai verbali della seduta emerge ancora un'altra verità: per quell'emendamento, all'inizio scartato, non risulta alcuna richiesta a Ventricelli di riformulare, né sono espressi i pareri di relatore e governo sulla modifica. Un vuoto procedurale nella seduta guidata dallo stesso Boccia, che sentito da Repubblica replica: "L'intervento ha ricevuto il parere positivo del capogruppo Pd in Commissione e del ministero delle Finanze, non va contro Flixbus ma vuole evitare una deregolamentazione del settore". 

Genesi piuttosto nebulosa. Dietro cui si intravede un conflitto interno alla maggioranza e al Partito democratico, tra una fazione pro innovazione e una schierata a difesa delle aziende del trasporto pubblico locale che, specie in Puglia e Calabria, subiscono la concorrenza di Flixbus. E anche un conflitto interno al governo, visto che parte dell'esecutivo, in particolare il ministero dei Trasporti e quello dello Sviluppo economico, si erano impegnati a correggere il pasticcio confezionato nel Milleproroghe e ora dichiarano di essersi espressi contro quest'ultimo emendamento. Il vero sconfitto però è Flixbus, costretta da mesi ad occuparsi più della schizofrenia politica che dei propri affari. Ora per poter continuare ad operare in Italia rischia di dover cambiare radicalmente il proprio modello di business. 

L'emendamento Ventricelli approvato sabato infatti ripropone alla lettera quello inserito nelle pieghe del Milleproroghe all'inizio dell'anno, con la sola differenza che le novità scatterebbero dal 30 ottobre. Prevede che solo società che svolgono come prima attività quella del trasporto possano ricevere dal ministero l'autorizzazione ad operare sulle tratte inter regionali. Non è il caso di Flixbus, che per le sue corse usa mezzi e autisti di piccoli operatori terzi, limitandosi a gestire con il suo marchio logistica e prenotazioni. A gennaio si trattò di un blitz confezionato da un gruppo di senatori pugliesi del gruppo Conservatori e riformisti, "ispirato" dalle pressioni dell'Anav, l'associazione autotrasporto viaggiatori, e del suo presidente Giuseppe Vinella che con la sua azienda Marozzi opera sulla tratta tra Bari e Roma, la stessa su cui Flixbus è entrata qualche mese fa. Un blitz che aveva provocato una sollevazione popolare, con una raccolta di firme online per salvare la società, e parlamentare, con un ordine del giorno promosso dall'onorevole Pd Boccadutri che impegnava il governo a cancellare il blocco.
 
Promessa rispettata nel testo originale della manovrina. Ma che sabato è stato di nuovo rovesciato in Commissione. Qui le avvisaglie dello sgambetto si erano già avute in settimana: tra gli emendamenti ammessi alla discussione ce n'era infatti uno "anti Flixbus" della parlamentare Pd, di osservanza renziana, Stefania Covello. Calabrese come alcune delle aziende rivali di Flixbus, tra cui la Simet appena acquisita dalle Ferrovie per creare un nuovo operatore del trasporto su gomma. Mentre il pugliese Francesco Boccia, presidente della Commissione bilancio, citava Flixbus come una delle multinazionali a cui applicare la sua "web tax", nonostante la società operi attraverso una Srl italiana. Pugliese è anche Ventricelli, la firmataria di questo secondo emendamento, che però spiega: "Avevo presentato un testo che citava concorrenza e libertà di impresa, ma che imponeva a Flixbus maggiori responsabilità nei confronti dei lavoratori di tutto il consorzio di impresa", cioè delle aziende terze di cui si serve per le sue corse. "Quella passata in Commissione è una riformulazione che non ha nulla a che vedere con il testo originario e di cui il responsabile è il relatore Guerra, ho chiesto senza successo spiegazioni".

Dai verbali della seduta però, diretta da Boccia, non risulta nessun invito a chi ha presentato l'emendamento a riformularlo, né tantomeno i normali pareri del relatore Guerra o quello del governo. Così in coda al dibattito parlamentare, con un testo di colpo resuscitato sotto nuove spoglie, l'intervento del governo è stato completamente rovesciato. Tempi e procedure nebulosi, come dall'inizio di questa vicenda Flixbus. Nel Pd c'è chi parla addirittura di "schizofrenia", e con un tweet il deputato Pd Boccadutri chiede a Boccia di chiarire il suo operato. Ventricelli si impegna a incontrare Flixbus la prossima settimana e ripresentare la versione originaria del suo emendamento in Aula. Dove però il testo potrebbe arrivare blindato, nella versione finale confezionata con il maxi emendamento del governo, che dovrebbe recepire le modifiche apportate in Commissione. Flixbus ha fatto appello proprio all'esecutivo perché non inserisca questa norma. Anche nella squadra di Palazzo Chigi però non mancano le divisioni, con il ministero dei Trasporti e il Mise schierati con l'azienda e quello delle Finanze che durante la discussione in commissione, con il viceministro Enrico Morando, ha appoggiato la stretta.
 
Presidente @F_Boccia in commissione hai detto che presentatrice @L_Ventricelli aveva accettato riformulazione. Quindi? https://t.co/cIpW3Elm2B— Sergio Boccadutri (@boccadutri) 29 maggio 2017


Raggiunto da Repubblica, il presidente della commissione Bilancio Boccia spiega che la riformulazione dell'emendamento, frutto di un confronto con il Mef, era stata presentata dal relatore della manovrina Guerra e approvata dal capogruppo del Pd in Commissione. Boccia difende anche il senso dell'intervento, di fronte al rischio di una "deregolamentazione del settore" che si sta verificando a seguito del rilascio di autorizzazioni da parte del ministero dei Trasporti a società che, come Flixbus, non possiedono alcun mezzo di proprietà: "Ci sono due modelli di business che si scontrano, il rischio è avere tante piccole società di padroncini dirette da un operatore tecnologico, sul modello di Uber, anzichè grandi aziende dei trasporti; tutti devono avere le stesse responsabilità". Boccia definisce il testo dell'emendamento, per quanto identico a quello del Milleproroghe, come esito di una discussione a cui ha partecipato anche il governo, "nell'attesa che il ministero dei Trasporti riveda i criteri per la concessione delle autorizzazioni, che per sua stessa ammissione negli ultimi mesi sono state rilasciate in maniera leggera". 

@filipposantelli 






