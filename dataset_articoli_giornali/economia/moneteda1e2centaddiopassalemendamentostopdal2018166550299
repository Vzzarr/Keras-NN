

(fotogramma)






MILANO -  Niente più monetine da 1 e 2 centesimi a partire dal  2018. La commissione Bilancio della Camera ha dato il via libera all'emendamento Boccadutri che sospende dal 1 gennaio del prossimo anno il conio di queste monete. Previsto un meccanismo di arrotondamento se si paga in contanti al multiplo di 5 più vicino. L'impatto della norma sarà monitorato dal Garante dei prezzi che dovrà riferire su base semestrale al Mef le eventuali anomalie che saranno segnalate all'Antitrust. La misura andrà comunicata alla Bce entro un mese dall'entrata in vigore.

Una decisione che incontra però il parere negativo del Codacons. "L'addio alle monete da 1 e 2 centesimi darà vita ad arrotondamenti selvaggi dei prezzi al dettaglio con conseguente incremento dei listini, e il previsto monitoraggio da parte del Garante dei prezzi non servirà assolutamente a nulla" denuncia il presidente, Carlo Rienzi.

 






