

LeBron James (afp)






MILANO - Certo non ha bisogno di sperare nei denari dei fondi d'investimento per sistemare il conto in banca, considerando che i Cleveland Cavaliers gli garantiscono oltre 33 milioni di ingaggio e la Nike l'ha scritturato a vita per cifre da capogiro, ma l'all star dell'Nba LeBron James dimostra di saperci fare anche quando si muove negli affari lontano da canestro.

Blaze Pizza è una catena di "fast-pizza" che ha nell'azionariato proprio il Prescelto (appellativo del cestista più famoso del mondo, tra i più forti di sempre) e secondo quanto riporta Bloomberg ha venduto una quota significativa del capitale alla società di private equity Brentwood Associates. L'operazione dovrebbe valorizzare la catena basata a Pasadena oltre 100 milioni di dollari.

Blaze è stata fondata nel 2011 da Rick e Elise Wetzel e ha registrato una crescita da record, arrivando a oltre 184 milioni di vendite nel 2016: numeri che l'hanno resa la catena di ristorazione più sprint della storia, quanto a crescita e secondo i ricercatori di Technomic Inc. In meno di cinque anni, i ristoranti sono diventati 200 e hanno attirato con il loro modello di business. Di fatto, Blaze ha una specie di catena di montaggio artigianale della pietanza, che permette di personalizzare al massimo gli ingredienti da parte dei clienti, insieme a offrire insalate e dessert.

Cosa c'entra James in tutto questo? Il King ha rilevato nel 2012 un 10 per cento della compagnia, insieme ad avere acquisito parte del capitale in un gruppo di franchising che ha il marchio Blaze per Chicago e la Florida del sud. Nei prossimi tre anni, la società potrebbe andare in Borsa.






