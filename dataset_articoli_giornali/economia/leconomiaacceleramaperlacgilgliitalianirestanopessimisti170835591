

La leader della Cgil, Susanna Camusso (imagoec)






MILANO - Italiani pessimisti sulle attese per il prossimo mesi, anche se il Paese è ufficialmente uscito dalla più grande crisi del dopoguerra e gli ultimi segnali giunti da Bankitalia disegnano uno scenario in miglioramento.

Ciò nonostante, secondo il rapporto Tecnè e Fondazione Di Vittorio il 20% degli intervistati teme un ulteriore peggioramento delle proprie condizioni economiche nel prossimo futuro, il 70% pensa che non cambierà nulla e solo il 10% si attende un miglioramento. In questo quadro, solo il 4% si sente economicamente e socialmente più "sicuro" rispetto a un anno fa, il 32% giudica peggiorata la propria situazione economica mentre il 24% si sente più vulnerabile e fragile.

Un'indagine che secondo la segretaria del sindacato, Susanna Camusso, "conferma sul tema delle diseguaglianze, della vulnerabilità sociale e della fiducia economica, il clima che costantemente ci viene rappresentato nei luoghi di lavoro". Una situazione che richiede "un progetto per ribaltarla, non interventi spot".

Nel complesso, sottolinea lo studio, solo il 22% vive una condizione di serenità economica e sociale, il 46% dichiara di trovarsi in una condizione di equilibrio instabile e il 32% vive costanti o gravi difficoltà economiche. "Il lavoro svolge ancora un effetto positivo, ma in modo meno accentuato rispetto al passato", aggiunge il rapporto. Sale al 58% la percentuale di coloro che dichiarano di sentirsi poco tranquilli e in equilibrio instabile.

"L'ascensore sociale rispetto al periodo pre-crisi si è bloccato per il 55% delle persone. Sale per un ristretto 7% che dichiara di aver migliorato la propria condizione ma scende per il 38% degli intervistati", emerge ancora dall'analisi che sottolinea come "il lavoro svolge ancora un effetto positivo, ma in modo meno accentuato rispetto al passato. Se, infatti, fra i lavoratori dipendenti scende al 20% la quota di chi si ritiene con difficoltà economiche, sale al 58% la percentuale di coloro che dichiarano di sentirsi poco tranquilli, in equilibrio instabile". Secondo il rapporto "si tratta di un fenomeno più volte denunciato ma che trova un'ennesima ed evidente conferma in questi dati di un lavoro che si impoverisce e si precarizza contribuendo, sulla base di questa condizione reale, a creare un generale effetto di scarsa fiducia fortemente basato anche sul crescere delle diseguaglianze".


 






