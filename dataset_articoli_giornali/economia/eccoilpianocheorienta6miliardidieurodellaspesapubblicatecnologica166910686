

(ansa)






Sei miliardi di euro all'anno per cambiare la pubblica amministrazione italiana. Con servizi innovativi che vanno dalla cura a distanza dei pazienti alla possibilità di gestire su cellulare tutte le scadenze e i pagamenti da fare verso Comuni, Regioni, Inps e altri enti pubblici. Ma anche interventi per rendere sicuri dagli attacchi informatici i nostri ospedali, ministeri, infrastrutture critiche.

C'è la via per fare tutto questo, nel piano triennale della spesa pubblica informatica (2017-2020), che il premier Paolo Gentiloni ha firmato stasera. Il piano dice alle amministrazioni: d'ora in avanti, invece di spendere come avete sempre fatto, ossia con enormi sprechi, dovrete investire in innovazione: in questo modo che ora vi diciamo noi.

Il piano, scritto dall'Agenzia per l'Italia digitale in collaborazione dal commissario all'Agenda Digitale Diego Piacentini (voluto dall'allora premier Matteo Renzi in questo ruolo), insomma rivoluziona il modo in cui l'Italia spende soldi pubblici. Che finora la spesa informatica sia stata fonti di sprechi risulta, da ultimo, da una commissione parlamentare d'inchiesta ad hoc presieduta da Paolo Coppola (PD). "Nella maggior parte dei casi i responsabili degli acquisti pubblici hanno competenze digitali scarse e quindi comprano servizi di cattiva qualità e/o a prezzi troppo alti, dai propri fornitori", conferma Coppola.

È il motivo per cui già la Legge di Stabilità 2016 metteva le amministrazioni di fronte all'aut aut. O dimezzate le spese informatiche (con un risparmio per lo Stato di 800 milioni di circa) o cominciate a spendere meglio, ossia in modo innovativo: secondo le istruzioni presenti nell'allora futuro piano triennale della spesa informatica pubblica. Ecco perché questo era molto atteso dalle amministrazioni e dal mercato.

 "Finora le amministrazioni hanno speso in autonomia. Il nostro piano coordina per la prima volta questa materia, che oggi vale circa 6 miliardi di euro l'anno", dice Simone Piunno, responsabile del piano presso il Team Digital di Piacentini. "Ossia i 5 miliardi di euro che di solito la PA spende in informatica, più gli 800 milioni di euro annui che vengono dal piano Crescita Digitale concordato con la Commissione europea". Quest'ultimo alloca circa 4,6 miliardi di euro alla trasformazione digitale della PA. La gran parte di questi soldi è controllata dalla Regioni. 

Il piano triennale servirà appunto per indirizzare gli enti locali a investire tutte queste nuove risorse nei grandi progetti digitali decisi dal Governo. Per esempio, tra quelli più imminenti c'è PagoPa: per consentire ai cittadini di pagare in modo comodo, anche via internet e dal cellulare, tasse scolastiche, tributi, multe.
"Fra tre anni tutte le nostre amministrazioni funzioneranno condividendo i dati pubblici di cui sono in possesso. Così potranno conoscere meglio le esigenze dei propri cittadini e ridurre le richieste della burocrazia alle aziende", aggiunge Piunno. "Convinceremo gli enti a spendere in questo modo accompagnandoli con team di supporto tecnico e una costante collaborazione". "Lo stesso piano, per la prima volta in Italia, sarà pubblicato su internet aperto ai commenti di tutte le amministrazioni, che così potranno contribuire al suo aggiornamento", aggiunge.

"Un piano tecnologico non è statico: la natura della tecnologia è in continua evoluzione e l'innovazione cambia nel tempo i paradigmi. - ha scritto Diego Piacentini, Commissario Straordinario per l'attuazione dell'Agenda Digitale nel suo post di Medium - Stiamo introducendo una modalità di partecipazione completamente nuova, certi che per raggiungere l'obiettivo della trasformazione digitale dei servizi della Pubblica Amministrazione si debba agire in maniera collaborativa."
"Accedendo al link di GitHub si potrà esplorare ogni capitolo e sezione del Piano Triennale come file di testo." Continua Diego Piacentini "Si potranno proporre modifiche a parti del testo o integrazioni, aprendo delle pull request che saranno valutate dai maintainer del Piano Triennale? - membri di AgID e del Team per la Trasformazione Digitale? - che daranno costante supporto alle Pubbliche Amministrazioni. Si potranno chiedere chiarimenti riguardanti particolari sezioni aprendo degli issue specifici che verranno gestiti direttamente dai maintainer. Se siete curiosi di leggere il testo, questo è il sito del Piano Triennale in cui troverete anche tutti gli strumenti collaborativi per interagire con esso. Buona lettura!" - conclude Diego Piacentini.






