
            
            (ANSA) - MILANO, 30 MAG - Pochi spunti su Tim in Piazza
Affari dopo la decisione della Commissione Ue che fornisce il
via libera al controllo da parte di Vivendi, subordinato alla
vendita della quota in Persidera: il titolo del gruppo Tlc, già
debole, cede l'1,4% a 0,83 euro in attesa del Cda di giovedì che
potrebbe analizzare la cessione.   
				   Cede invece Mediaset, della quale il gruppo media francese
detiene quasi il 30%: il Biscione perde il 3,4% a 3,65 euro, il
peggiore tra i titoli a elevata capitalizzazione della Borsa di
Milano. Nelle ultime due sedute Mediaset era cresciuta con forza
e ora gli operatori vedono più probabile che Vivendi, per
adempiere alle decisioni dell'Agcom che hanno basi del tutto
diverse da quelle di Bruxelles, scelga la strada del
'congelamento' dei diritti di voto sul gruppo televisivo
italiano, abbassando così l'appeal speculativo sul titolo.   
				          