







MILANO - Ore 10:20. I mercati europei trattano in leggero rialzo dopo la giornata di acquisti sui listini orientali, spinti dalla buona lena di Tokyo che ha più che bilanciato l'opacità dei listini cinesi. Milano si rafforza al + 0,8% in avvio, in linea alle altre: Parigi sale dello 0,45%, Francoforte dello 0,3% e Londra dello 0,4%. Bene Atlantia con le indiscrezioni che rimbalzano dalla Spagna su una buona predisposizione del mercato ad accettare l'offerta su Abertis.

L'Italia incassa la promozione dell'Istat con il Pil rivisto al +1,2% annuo nel primo trimestre, miglior risultato dal 2010. Tra i dati macroeconomici più attesi si registrano poi gli indici Pmi sul settore manifatturiero, che anticipano l'andamento dell'industria a partire dal sondaggio dei direttori agli acquisti. In Italia, a maggio, l'indicatore retrocede da 56,2 a 55,1 punti ma resta sopra la soglia di espansione dell'economia indicata da 50 punti. Il Pmi sale invece in Germania a 59,5 punti e nel complesso dell'Eurozona con 57 punti che valgono il picco da sei anni. Dagli Stati Uniti arrivano poi l'indice Ism manifatturiero e le vendite auto di maggio. Lo spread fra il Btp decennale italiano e il rispettivo Bund tedesco viaggia in area 188 punti base. Il titolo governativo italiano prezza un rendimento che si aggira intorno al 2,18 per cento contro lo 0,3 per cento reso dalla carta tedesca.

In mattinata la Borsa di Tokyo ha chiuso in deciso rialzo questa prima giornata del mese di giugno, lasciandosi alle spalle quattro sedute consecutive di leggeri cali. Nonostante la forza dello yen - che solitamente deprime le aziende esportatrici - il Nikkei ha guadagnato l'1,07% e il Topix ha aggiunto l'1,13% finendo a 1.586,14 punti. Buona l'intonazione, con il dato sugli investimenti delle aziende in rialzo per il secondo trimestre consecutivo. Anche il manifatturiero nipponico ha dato segni dinamici crescendo a maggio ai massimi da tre mesi, con buoni volumi di produzione e ordini. L'indice Pmi Nikkei manifatturiero è salito, infatti a maggio a 53,1 da 52,7 di aprile, attestandosi ai massimi da febbraio e restando sopra la soglia dei 50 punti, che separa espansione da recessione, ormai da nove mesi.

In Oriente sono però arrivati segnali negativi sul manifatturiero cinese, con le condizioni operative che peggiorano per la prima volta da circa un anno. L'indice Caixin Pmi manifatturiero è, infatti, sceso a maggio sotto la soglia di 50, che separa espansione da recessione: è arrivato a 49,6 punti, da 50,3 di aprile, segnando il primo calo nello stato di salute del settore da 11 mesi. Lo yuan onshore ha registrato la serie di quattro giorni di rialzi più forte da dodici anni in scia alla speculazione che le autorità stiano preparando misure contro la speculazione sulla valuta.

Ieri sera, Wall Street ha chiuso in calo ma ha portato comunque a casa un maggio positivo: il Dow Jones ha limato lo 0,11% ma il bilancio mensile è di +0,3%; il Nasdaq ha perso lo 0,08% ma è salito del 2,5% da aprile. Intanto prova a recuperare il petrolio dopo che ieri era precipitato sotto i 48 dollari. Il greggio Wti cresce a 48,9 dollari mentre il Brent aumenta a 51,3 dollari (+1,1%). Oro in lieve calo sui mercati ma vicino ai massimi delle ultime cinque settimane. Il metallo con consegna immediata viene scambiato a 1267 dollari l'oncia con un calo dello 0,5% dopo aver toccato quota 1.274 dollari.


 






