
					(Teleborsa) - Volare da Roma agli Stati Uniti con 180 euro, ora si può. La compagnia aerea Norwegian dal prossimo 9 novembre lancerà i collegamenti verso New York, Los Angeles e San Francisco (da febbraio).

Oltre 115 mila biglietti sono in vendita da oggi, mercoledì 31 maggio. 

Presso lo scalo romano saranno allocati due Boeing 787-8 Dreamliner che entreranno in servizio rispettivamente a novembre 2017 e febbraio 2018.

Il calendario voli prevede 4 collegamenti a settimana verso New York (Newark) e 2 verso Los Angeles. Poi, con l'entrata in servizio del secondo aeromobile, saliranno a 6 i voli settimanali verso New York e a 3 quelli per Los Angeles. 

Per decollare alla volta di San Francisco (Oakland) invece, bisognerà aspettare febbraio 2018, con collegamenti diretti a frequenza bisettimanale. 
				