
					(Teleborsa) - Mancano poche ore e si conoscerà la decisione del Presidente americano Donald Trump sull'accordo sul clima di Parigi. 

Lo ha annunciato lo stesso inquilino della Casa Bianca su Twitter. "Annuncerò la mia decisione sull'accordo di Parigi giovedì alle 3.00 pm (oggi 1° Giugno alle 15 locali, ore 21 italiane). Al Giardino delle Rose della Casa Bianca. MAKE AMERICA GREAT AGAIN''. 

Ieri i media statunitensi anticipavano che gli Stati Uniti erano pronti a ritirarsi dall'accordo citando due fonti vicine all'amministrazione. 

Sabato scorso, 27 Maggio, al G7 di Taormina, il Presidente USA Donald Trump si era rifiutato di appoggiare l'accordo sul cambiamento climatico, dicendo di aver bisogno di più tempo per decidere e, poi, con un tweet aveva fatto sapere che si sarebbe pronunciato sul tema questa settimana. "Annuncerò la decisione nei prossimi giorni". 

 
				