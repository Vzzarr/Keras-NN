
            
            (ANSA) - ROMA, 31 MAG - Fondi di private equity che entrano
nel capitale delle banche venete sbloccando così l'impasse con
la Ue e facendo avviare la ricapitalizzazione preventiva con
risorse pubbliche. Questa una delle ipotesi cui si sta lavorando
in questi giorni per permettere il salvataggio della Popolare di
Vicenza e Veneto Banca e che passa anche per 'dimezzare' la
richiesta di 1,1 miliardi di risorse private poste come
condizione dalla Ue per permettere l'intervento dello Stato.   
				   Si tratterebbe di far passare una interpretazione meno
formale delle norme Ue che consideri non solo le perdite attese
(a seguito dei costi di ristrutturazione e delle rettifiche) ma
anche i benefici frutto proprio di tali misure, in modo da
ridurre la somma a circa la metà e soprattutto che tale quantità
sia certa. In ogni caso i tempi non saranno brevissimi rilevando
come in realtà sono solo due mesi che il dossier è partito
formalmente e che la Commissione Ue, giustamente, ha richiesto
numerosi dati aggiuntivi.   
				          