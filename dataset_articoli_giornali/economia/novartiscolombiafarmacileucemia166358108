
LUGANO - Novartis trascina in giudizio la Colombia che vuole creare un farmaco generico da un suo farmaco molto redditizio. Si tratta del Glivec che, una quindicina d'anni fa, alla sua uscita sul mercato degli anti-leucemici, venne definito "un'arma micidiale contro la malattia". In Colombia, dove 200 mila persone soffrono di leucemia e, ogni anno, 30 mila ne muoiono, il medicamento è molto utilizzato. La controindicazione principale è costituita dal suo costo, intorno ai 20 mila dollari all'anno per paziente. Bogotà, visto che il Glivec fa parte delle terapie che lo Stato colombiano è costretto a fornire gratuitamente ai malati non in grado di pagarsele, tra il 2008 e il 2014 ha sborsato 124 milioni di dollari per l'anti-leucemico della multinazionale svizzera.

Però adesso ha detto basta e, dopo aver definito il Glivec "di interesse pubblico", ha deciso di ridurre il prezzo del 44% e, contemporaneamente, di incaricare un'azienda farmaceutica locale di produrre un generico che abbia le caratteristiche dell'originale con il marchio Novartis. Gli avvocati di quest'ultima sono, immediatamente, partiti al contrattacco, denunciando, da parte del Governo colombiano, una violazione degli accordi dell'Organizzazione Mondiale del Commercio sulla proprietà intellettuale.

Il colosso svizzero ha, quindi, avviato una denuncia presso un tribunale di Bogotà. "Non siamo d'accordo che il Glivec venga dichiarato di interesse pubblico", hanno fatto sapere da Basilea, sede della multinazionale. Contemporaneamente, sia da parte del Governo svizzero che da parte di quello statunitense, sono partite forti pressioni, nei confronti della Colombia. "Sono in ballo i nostri rapporti bilaterali", ha velatamente minacciato il Segretario di Stato elvetico all'Economia. Berna potrebbe, addirittura, mettersi di traverso alla candidatura colombiana all'OCSE. L'enjeu di questa vicenda l'ha spiegato, al quotidiano Le Temps di Ginevra, Patrick Durisch, dell'ONG svizzera Public Eye. "Novartis- ha detto -vuole evitare di creare un precedente che altri paesi sarebbero tentati di seguire". "Questa vicenda -ha aggiunto -rischia di trasformarsi in un incubo, per tutta l'industria farmaceutica". Intanto il Governo colombiano, quasi intimorito dalle conseguenze del braccio di ferro con la multinazionale elvetica, non ha ancora compiuto il passo decisivo per creare un generico del Glivec. Non ha, insomma, ancora accordato la licenza obbligatoria all'azienda farmaceutica locale che dovrebbe produrlo. 






