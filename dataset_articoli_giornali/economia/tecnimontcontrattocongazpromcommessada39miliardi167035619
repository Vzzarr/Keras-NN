







MILANO - Contratto da record per Tecnimont. Alla guida del consorzio che include Tecnimont Russia, la società cinese Sinopec Engineering Group (SEG) e la sua controllata Sinopec Ningbo Engineering Corp., l'azienda si è aggiudicata  un contratto con JSC NIPIgaspererabotka (NIPIGas), general contractor per conto di Gazprompererabotka Blagoveshchensk LLC, parte di Gazprom Group, relativo all'esecuzione del pacchetto N.3 dell'impianto di trattamento gas Amursky (AGPP), composto dalle utilities, offsites e infrastrutture dell'impianto, che sarà realizzato vicino alla città di Svobodny, distretto di Amur, nella regione orientale della Federazione Russa vicino al confine con la Cina.

Il progetto Agpp è il più grande contratto che il Gruppo Maire Tecnimont si sia mai aggiudicato. Alla cerimonia di firma, avvenuta nell'ambito de Forum economico internazionale di San Pietroburgo, ha presenziato anche il ministro per lo Sviluppo economico, Carlo Calenda. Il valore totale del contatto, fa sapere Maire Tecnimont in un comunicato, è di circa 3,9 miliardi di dollari ed è composto da una quota Lump Sum di circa 1,7 miliardi di euro (relativa ai servizi di Ingegneria e Procurement) e da una quota rimborsabile stimata pari a circa 2,2 miliardi di dollari, relativa alle attività di costruzione, nonchè servizi e logistica per il cantiere.

Cassa depositi e prestiti, l'Istituto Nazionale Italiano di Promozione, e la sua controllata Sace, l'Agenzia di Credito all'Export, saranno coinvolte nel progetto, insieme ad alcuni istituti finanziari cinesi.






