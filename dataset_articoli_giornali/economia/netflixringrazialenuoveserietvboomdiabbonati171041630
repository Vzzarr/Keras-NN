

(reuters)






MILANO - Le serie tv, i film e i documentari conquistano sempre più abbonati mettendo le ali al titolo di Netflix, che ieri a mercati chiusi ha pubblicato conti sopra le attese beneficiandone negli scambi afterhours.

La trimestrale è stata caratterizzata da un boom di nuovi utenti e ricavi superiori alle stime. Anche le guidance sono risultate migliori del previsto. Nel secondo trimestre, un periodo storicamente debole per il sito di video in streaming, sono stati conquistati 5,2 milioni di nuovi abbonati, ben oltre le attese degli analisti ferme a 3,23 milioni; nello stesso periodo dello scorso anno il gruppo ne aveva aggiunti solo 1,7 milioni contro attese per 2,5 milioni motivo per cui il titolo aveva subito un tonfo del 15% nel dopo mercato. Dei 5,2 milioni di nuovi iscritti totali, 1,07 milioni sono stati conquistati negli Stati Uniti (massimo dal secondo trimestre del 2011 e oltre i 613.000 Calcolati dagli analisti) e 4,14 milioni all'estero (le stime degli esperti erano ferme a 2,59 milioni). Il merito va al ritorno di serie originali come "Orange is the new black" e "House of cards".

Gli iscritti al di fuori degli usa, pari in totale a 52 milioni, per la prima volta hanno superato quelli in Usa (51,9 milioni). Nei tre mesi chiusi il 30 giugno scorso, Netflix ha messo a segno utili per 66 milioni di dollari, il 60% in più dello stesso periodo dell'esercizio precedente. Il risultato, pari a 15 centesimi per azione, è stato di 1 centesimo inferiore al consenso. I ricavi sono balzati del 32% a 2,79 miliardi di dollari contro stime per 2,76 miliardi.






