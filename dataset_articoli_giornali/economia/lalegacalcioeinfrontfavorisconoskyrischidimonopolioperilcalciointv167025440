







ROMA - L'asta per i diritti televisivi della Serie A è "idonea" a consolidare la posizione di "ultra dominanza" di Sky e per questo deve essere sospesa. Nel suo esposto al Garante della Concorrenza (l'Antitrust), il gruppo Mediaset prende di mira il bando della Lega Calcio e del suo consulente Infront - per i campionati dal 2018 al 2021 - perché favorirebbe la pay-tv proprietà di Rupert Murdoch che "dalla sua costituzione, nel 2003, ha sempre controllato quantomeno il 75-80 per cento del mercato".

L'esposto di 13 pagine - firmato da cinque legali del Biscione, tra cui Antonio Catricalà - sottolinea intanto la limitata "appetibilità" del Pacchetto B (per il digitale terrestre) che ha solo quattro squadre di prima fascia (la Juve, le milanesi, il Napoli) e altre quattro di "scarsissimo interesse" (il Crotone e le tre neopromosse dalla Serie B).

Molto competitivo invece è il Pacchetto D. Intanto questo Pacchetto D permette la trasmissione delle partite con tutte le tecnologie (il satellite, il digitale terrestre, Internet, le app per smartphone). Ha poi 324 gare e - di queste - 132 sono in esclusiva. Queste 132 partite non rientrano cioè negli altri pacchetti (per il solo digitale terrestre o per il solo satellite).

Questo Pacchetto D, peraltro, ha in pancia squadre come Roma, Lazio, Fiorentina e Genoa che l'esposto Mediaset definisce "di sicura importanza per palmares e seguito della tifoseria". Ed è proprio intorno a questi quattro club che si consuma il presunto strappo rispetto alla precedente asta. La precedente asta (per le stagioni dal 2015 al 2018) permise la messa in onda di queste squadre anche con i pacchetti per il solo digitale terrestre e per il solo satellite mentre l'attuale asta le riserva al Pacchetto D (multi-piattaforma).

Ora, i legali di Mediaset sostengono che il Pacchetto B (per il solo digitale terrestre, privo delle romane, della Fiorentina e del Genoa) non ha la forza per trattenere oppure per conquistare abbonati. Viceversa, il bando della Lega Calcio incoraggia i "potenziali offerenti" (le televisioni) a fare da asso-piglia-tutto.

In sostanza, un editore viene invitato a comprare sia il Pacchetto D (quello multipiattaforma, con le romane, la Fiorentina e il Genoa) sia un pacchetto (per il solo satellite, per il solo digitale terrestre) con la Juve, le milanesi e il Napoli. In questo modo l'editore tv sarà in grado di offrire agli abbonati la totalità delle gare del Campionato, casalinghe ed esterne.


 I legali che firmano l'esposto di Mediaset



 
	         




Il problema - osserva Mediaset - è che prendere due pacchetti con la totalità delle partite e dei club richiede una potenza finanziaria enorme, pari a 600 milioni di euro annui (come base d'asta). Dunque il bando della Lega Calcio - questa l'accusa - alza una barriera all'ingresso che taglia fuori molte emittenti mentre ne favorisce una: la più grande, Sky. Solo Sky "ha la certezza di spalmare" un esborso così forte (600 milioni) "su una base abbonati pari a ben 5 milioni di utenti".

Mediaset parla anche di una "piena coincidenza di interessi" tra la Lega Calcio (che vuole massimizzare i suoi ricavi) e Sky, che vuole il calcio in esclusiva (come i suoi dirigenti hanno ammesso in alcune interviste di queste settimane). L'effetto, però, sarà quello di di escludere dall'asta gli altri editori tv e soprattutto di scaricare prezzi più elevati sugli abbonati italiani, come capita sempre in un regime di monopolio.

Inoltre la Lega Calcio e il suo consulente Infront considerano del tutto legittimo - si legge ancora nell'esposto - che un solo soggetto (Sky) possa prendere i diritti sia per il solo satellite sia per il solo digitale terrestre, condannando alla definitiva scomparsa l'unica offerta alternativa, quella di Mediaset Premium. Legittimo sarebbe anche prendere il solo satellite e il Pacchetto D multipiattaforma, scenario che pure avvantaggerebbe Sky perché partner delle principali società di telecomunicazioni "nella distribuzione dei contenuti".

L'esposto del Biscione preme sull Garante della Concorrenza (l'Antitrust) perché adotti misure cautelari urgenti. In particolare, chiede:
1) che una sola televisione non possa cumulare più pacchetti ottenendo l'esclusiva sulla Serie A;
2) che i diversi pacchetti (solo satellite, solo digitale terrestre) siano bilanciati, cioè arricchiti di altre squadre forti (come le romane).

@aldofontanarosa






