







MILANO - I fondi Atlante e Atlante II non inietteranno altre risorse nelle banche venete. Dopo che gli A.d della Popolare di Vicenza, Fabrizio Viola, e di Veneto Banca, Cristiano Carrus, hanno sondato la disponibilità di Quaestio sgr a partecipare alla ricapitalizzazione dei due istituti, oggi è arrivata la risposta del gestore. "Allo stato" non si riscontrano "le condizioni per qualsiasi ulteriore investimento nelle vostre banche da parte dei fondi da noi gestiti", si legge nella lettera alle due banche.

Nella lettera Quaestio ricorda che il fondo Atlante 1, "l'unico che da regolamento può investire in strumenti di capitale delle banche, ha disponibilità residue per meno di 50 milioni di euro" mentre Atlante 2, "che investe esclusivamente in npl, ha già impegnato in via preliminare 450 milioni di euro" per la cartolarizzazione degli Npl dei due istituti.
"Ogni eventuale ulteriore investimento in Npl delle vostre banche da parte di Atlante 2 - si legge nella lettera - sarebbe problematico in quanto le risorse attualmente disponibili appaiono già ora insufficienti a soddisfare le domande che ci provengono da altre istituzioni bancarie che necessitano di dismettere i loro portafogli".

Poco prima anche l'ad di Intesa Carlo Messin aveva chiuso la porta a qualsiasi tipo di sostegno privato: "I privati hanno perso già molti soldi e dunque occorre attivare il prima possibile l'intervento pubblico già definito" aveva spiegato
Nelle stesse ore dalle venete era arrivato un nuovo invito al governo a risolvere il dossier: "Stiamo lavorando, ma il boccino rimane nelle mani del governo", avevano spiegato alle agenzie fonti di Banca di Popolare Vicenza, al termine del cda dell'istituto a Milano. I tempi sono "strettissimi", era stato aggiunto.



 






