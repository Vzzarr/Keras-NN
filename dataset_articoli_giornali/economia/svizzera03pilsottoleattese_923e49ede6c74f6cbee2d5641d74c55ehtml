
            
            (ANSA) - ROMA, 1 GIU - Cresce, ma meno del previsto,
l'economia della Svizzera nel primo trimestre. Secondo una nota
della Segreteria di Stato dell'economia il Pil nei primi tre
mesi dell'anno è aumentato dello 0,3%. Gli analisti consultati
da Bloomberg si attendevano un aumento dello 0,5%. I consumi
privati, spiega la Segreteria di Stato, "hanno segnato solo una
lieve espansione, quelli dello Stato sono cresciuti
moderatamente. Gli investimenti in beni di equipaggiamento e in
edilizia hanno recuperato terreno dopo il calo del trimestre
precedente". Anche la bilancia commerciale ha influito
positivamente sull'aumento del Pil. Dopo un calo nel semestre
precedente, nel primo trimestre 2017 le esportazioni di merci
hanno registrato un'espansione superiore alla media (+3,9 %) e
piuttosto generalizzata. Sul versante della produzione la
crescita è stata trainata soprattutto dall'industria
manifatturiera. Nel settore dei servizi si sono registrate
tendenze divergenti. .   
				          