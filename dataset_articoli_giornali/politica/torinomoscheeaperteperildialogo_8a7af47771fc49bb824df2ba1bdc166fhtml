
            
            (ANSA) - TORINO, 1 GIU - "Torino lancia una sfida, a livello
nazionale e internazionale, un messaggio all'Europa perché non
vinca la paura". L'assessore comunale all'Integrazione, Marco
Giusta, presenta così 'Moschee Aperte Spazio per Tutt@', la
giornata dell'11 giugno in cui - per la prima volta - tutte le
16 moschee e i centri culturali islamici torinesi aprono le
porte alla cittadinanza, dalle 19 alle 22. Obiettivo far
conoscere i luoghi d'incontro della comunità musulmana, con
valori e tradizioni, per celebrare insieme la cena iftar, la
rottura del digiuno al termine della giornata di Ramadan.   
				   Istituita con il Patto di Condivisione siglato nel 2016 fra
Comune e associazioni islamiche, l'iniziativa "conferma Torino
quale città dell'integrazione - spiega Giusta -. Le persone
vengono accolte per rompere il muro della diffidenza, perché per
combattere ogni radicalismo e fanatismo uno degli strumenti più
efficaci sono i rapporti di comunità".   
				          