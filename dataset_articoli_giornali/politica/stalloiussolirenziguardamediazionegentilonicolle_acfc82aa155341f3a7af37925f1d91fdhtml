Il day after dello stop di Paolo Gentiloni all'approvazione entro l'estate della legge sullo ius soli, il Pd oscilla tra amarezza e mugugni, e la determinazione ad andare fino in fondo. "Tenteremo il tutto per tutto", assicurano gli uomini vicini a Matteo Renzi: votare il testo senza modifiche a settembre - spiegano - è l'ultima chance per farcela. Ma il sentiero è strettissimo, al Senato credere che la legge arriverà davvero in porto viene definito "un atto di fede". Anche perché, osservano, la maggioranza si sfalda ogni giorno di più. Ora, dicono al Nazareno, starà al premier (magari, spera qualcuno, con una sponda del Colle), sfoderare le sue doti da mediatore per condurre in porto la riforma "giusta".