
            
            (ANSA) - ROMA, 17 LUG -"Questa mattina siamo stati alla
Ragioneria dello Stato per chiedere dove sia finita la nota per
verificare gli effetti economici della legge che ricalcola i
vitalizi applicando il metodo contributivo invece di quello
retributivo. Abbiamo scoperto che, guarda caso, a non aver
fornito i dati necessari alla sua redazione sono stati proprio
Camera e Senato!". Così il M5s in un video che il vicepresidente
M5s della Camera, Luigi Di Maio posta su Fb dopo l'incontro in
Ragioneria dello Stato sui vitalizi. 
   "Ancora una volta e come sempre la casta tende a una
naturalistica autoprotezione, vogliono rimanere una specie
protetta. Chiediamo quindi un incontro ai presidenti di Camera e
Senato, Boldrini e Grasso, per capire a che gioco stiamo
giocando e quanto ancora i cittadini devono essere presi per il
naso" affermano i 5 Stelle.   
				          