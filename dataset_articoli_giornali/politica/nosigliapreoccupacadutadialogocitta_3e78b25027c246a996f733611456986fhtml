
            
            (ANSA) - TORINO, 30 MAG - "Vivo con apprensione e
preoccupazione la caduta di dialogo che si è venuta a creare tra
l'amministrazione comunale, i sindacati, e anche una parte
importante del mondo cattolico, attorno alle scelte di bilancio
della Città di Torino". E' la dura presa di posizione
dell'arcivescovo di Torino, monsignor Cesare Nosiglia. Il
dialogo, sottolinea, è "il sale della democrazia" e per questo
auspica un "incontro al più presto" fra il Comune e i sindacati
promotori della petizione per chiedere una modifica del bilancio
cittadino. "La Chiesa di Torino, preoccupata anch'essa del bene
comune, si rende disponibile a favorire ogni iniziativa di
confronto".   
				   Il confronto, "anche tra posizioni divergenti, è sempre utile
perché arricchisce il dibattito pubblico di punti di vista,
opinioni, esigenze specifiche che hanno il diritto di essere
ascoltate", sostiene monsignor Nosiglia.   
				          