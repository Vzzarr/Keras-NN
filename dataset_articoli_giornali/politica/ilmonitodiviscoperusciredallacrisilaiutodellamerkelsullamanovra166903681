





Il monito di Visco per uscire dalla crisi. L'aiuto della Merkel sulla manovra
Con gli attuali livelli di crescita, l'economia italiana tornerà ai numeri del 2007, cioè alla vigilia della crisi globale, solo nella prima metà del prossimo decennio. ma per raggiungere questo traguardo le forze politiche dovranno sostenere uno sforzo eccezionale, fatto di riforme concrete e non di sterili promesse. E' l'appello che il Governatore della Banca d'Italia ha lanciato nelle sue annuali considerazioni. E' una richiesta di totale buon senso, accompagnata dalla sollecitazione alle imprese di procedere sulla strada dell'innovazione, ma è diretta a una classe politica totalmente sorda al richiamo della serietà e della concretezza. Il Governatore Visco individua gli ostacoli principali alla ripresa economica nella gigantesca montagna del debito pubblico e nei crediti deteriorati delle banche. Due elementi che condannano l'economia alla debolezza e la espongono agli attacchi della speculazione. Concretezza e non sterili promesse, dice il Governatore. Servirebbe un governo stabile e serio, e non una perenne campagna elettorale. Invece i partiti principali, dopo aver magicamente trovato l'accordo sulla legge elettorale, si stanno per infilare in una campagna elettorale in cui gli elettori si sentiranno rivolgere le promesse più mirabolanti e inverosimili. Il M5S, per esempio, centrerà la campagna elettorale sul reddito di cittadinanza, senza spiegare dove prenderà i miliardi per realizzarlo. Forse cercherà di convincere i grillini che basterà togliere i vitalizi ai parlamentari. Renzi non sarà da meno nel promettere l'uscita dall'austerity, mentre Berlusconi ha già cominciato da tempo con le pensioni minime a mille euro e le dentiere gratis per tutti. In realtà, anche se i dati sull'occupazione sono meno disastrosi del solito, l'economia stenta e l'ingorgo che si produrrà in autunno tra manovra economica ed elezioni sembra fatto apposta per scatenare una tempesta sui titoli di Stato. Meno male che ancora una volta Bruxelles, con l'ok della Merkel, ci verrà in aiuto: dovrebbe infatti dire sì a una piccola proroga per la manovra italiana (il termine è il 15 ottobre) proprio in considerazione della coincidenza elettorale. 
gianluca luzi








