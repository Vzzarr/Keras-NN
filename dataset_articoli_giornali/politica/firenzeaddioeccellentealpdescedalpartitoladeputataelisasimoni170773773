







Elisa Simoni esce dal Pd. La "zarina" del Valdarno, cugina del segretario Matteo Renzi, la deputata che si era fatta le ossa nei Ds accanto a Meme Auzzi e ora era approdata nella minoranza di Andrea Orlando abbandona i dem: "Condizioni politiche esaurite per rimanere nel Pd" ha annunciato stamani in una chat di dirigenti dem. Un addio eccellente, visto che Simoni è da sempre un'esponente in vista della sinistra fiorentina, il sindaco di Firenze Dario Nardella la corteggiò a lungo perchè diventasse la sua vice lasciando il parlamento, nel 2014. E nei dem toscani dopo le scoppole alle amministrative a Pistoia e Carrara e dopo l'immediata lite sulla candidatura di Monia Monni alla segreteria regionale dopo Dario Parrini si riapre il caos.

Perchè Simoni lascia? "Condizioni politiche esaurite per rimanere nel Pd", ha scritto stamani in una chat di dirigenti e iscritti al partito. E immediatamente la voce ha cominciato ad agitare i dem. "Decisione sofferta ma inevitabile che avevo preso già da tempo, avendo come tanti di voi 8 anni di opposizione al renzismo in Toscana. Solo la generosità di Orlando mi aveva convinto a fare l'ultima battaglia dentro al partito ma nell'ultima direzione si è plasticamente dimostrata la fine dell'agibilità e della funzione di una minoranza e in particolare modo mia" ha scritto Simoni. Dove va? In Mdp. E dice: "Non so se sarò una compagna che sbaglia o una compagna che ha ragione troppo presto, i prossimi mesi vedremo. Penso che il nostro obiettivo resti comune e che fprse da contenitori diversi potremo meglio raggiungerlo. Io provo a recuperare un pezzo di elettorato che abbiamo perso, so che in Toscana sarà complicato per lo strapotere renziano ma alla mia età e con la mia storia è l'unico senso vero che trovo alla mia azione politica".
 






