

Di Maio in conferenza stampa alla Camera (ansa)






ROMA - Abbandonata l'idea di approvare lo Ius soli, il governo si avvia verso la fine della legislatura senza paura di nuovi scossoni. E il 15 settembre i parlamentari matureranno la possibilità di incassare i vitalizi (che in realtà, dopo la riforma del 2012, sono pensioni calcolate col metodo retributivo: 900 euro al mese dopo i 65 anni per chi ha una legislatura, che possono diventare 1.500 dopo i 60 anni per chi ne ha due).

Ma il Movimento 5 Stelle decide di tornare all'attacco, cavalcando uno dei suoi cavalli di battaglia. Con una conferenza stampa alla Camera del vicepresidente di Montecitorio Luigi Di Maio e dei suoi fedelissimi, Riccardo Fraccaro e Laura Castelli. Accusano il Pd di aver affossato la legge firmata da Matteo Richetti, che avrebbe dovuto essere approvata a fine maggio grazie all'inedito asse tra dem e grillini, ma che è poi stata rinviata per paura di scontentare troppi all'interno della maggioranza, e non solo. Il testo è comunque nel calendario della Camera per questa settimana, ma i grillini non ci credono più di tanto. 
 
La proposta del Movimento 5 stelle per uscire dall'impasse ricorda il loro primo tentativo: far votare un intervento risolutivo dall'ufficio di presidenza di Montecitorio in nome dell'autodichìa, la gestione autonoma delle Camere su quel che riguarda i loro componenti. E quindi, alla presidente Laura Boldrini e agli altri partiti verrà presentato un ordine del giorno che di fatto copia la proposta di legge Richetti da votare insieme al Bilancio di Montecitorio.
 
"Quello che chiediamo - raccontano nel Movimento - è che tutte le pensioni, sia per chi le ha già maturate o già le prende sia per chi avrà un doppio regime, vengano riparametrate col metodo contributivo. Non pretendiamo nulla di più della proposta Richetti, anche se noi saremmo per l'abolizione totale, così non avranno scuse per dirci di no".

 "Con l'abolizione del vitalizio vogliamo risparmiare un miliardo e mezzo di euro per i cittadini in 10 anni ma soprattutto - dice Di Maio in conferenza stampa - vogliamo ripristinare un po' di fiducia nelle istituzioni".
 
L'ufficio di presidenza che si occuperà del caso è previsto mercoledì all'ora di pranzo. Il bilancio della Camera dovrebbe poi approdare in aula il 24 luglio per essere chiuso quella settimana, a meno che non slitti alla successiva per l'esame dei decreti Mezzogiorno e vaccini. Sarà in quei giorni che il Movimento alzerà i toni dello scontro per dimostrare di non aver abbandonato - neanche nella sua fase istituzionale - la vecchia battaglia sui costi della politica.
 






