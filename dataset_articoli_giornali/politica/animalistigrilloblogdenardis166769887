

Beppe Grillo 






ROMA - "La politica si fonda sul consenso, quindi è normale che segua gli umori e le mode dell'opinione pubblica". Così Fabio de Nardis, professore di sociologia politica all'Università del Salento, commenta l'interesse ormai sempre più diffuso tra i politici verso il mondo animalista. Dopo la nascita del partito della Brambilla, arriva ora a sostegno dei diritti degli animali anche un post sul blog di Beppe Grillo. In cui il leader pentastellato chiede "pene più severe per chi maltratta gli animali" come previsto in una proposta di legge targata 5S. Ma, avverte de Nardis, "bisogna fare attenzione alle strumentalizzazioni, perché a volte può far molto comodo definirsi portavoce dei diritti civili".

Professore, perché secondo lei oggi  la cura e i diritti degli animali sono diventati così fondamentali per i cittadini?
"A livello psicologico, tanto più cala la fiducia reciproca tra persone, tanto più cresce l'affetto verso gli animali. Negli ultimi 20 anni si è affermata una tendenza maggiore all'individualismo: il concetto di solidarietà sociale è venuto meno nel lavoro, nella scuola, nella politica, nelle relazioni. Questa frammentazione genera sfiducia, e allora inizia ad essere accettabile che aumenti invece la fiducia totale verso chi essere umano non è: gli animali".

E i politici come si inseriscono in questo filone?
"Viviamo nell'epoca dei diritti: non quelli sociali che vengono destrutturalizzati, ma quelli civili che riguardano le scelte di genere, l'identità sessuale, i soggetti a rischio sfruttamento tra cui gli animali. Nel momento in cui esiste questo sentimento diffuso, diventa normale che anche per i politici valga la regola "chi prima arriva, meglio è". E per un politico scrivere un post a difesa su un gatto o un cane su Facebook o sul proprio blog non costa nulla".

Scelte politiche prive di rischi?
"Il vero problema è che manca un disegno organico di società. Vent'anni fa esisteva una consigliera comunale a Roma che si fece dare una delega per gli animali: suscitò ilarità, ma portava avanti un progetto strutturale più ampio. Adesso si sta rincorrendo un po' troppo l'opinione pubblica: sono politiche strumentali ma comunque positive, perché mettono in campo la protezione di diritti. Diventa un problema quando si inizia a parlare dei diritti degli animali per non parlare di quelli degli esseri umani".

Secondo alcuni sondaggi, il nuovo partito animalista può valere fino al 20%. C'è davvero così tanto da guadagnare?
"Assolutamente no. Il dato va letto nel modo giusto, in questi casi la matematica è un'opinione: il 20% dei cittadini è sì interessato a questi temi, ma non è assolutamente scontato che il 20% si ritrovi poi a votare il partito animalista. Anzi, l'esperienza insegna che qualunque movimento politico monotematico non può essere un partito politico maggioritario, ma al massimo può diventare una corrente o agire come gruppo di interesse".
 
 
 
 
 






