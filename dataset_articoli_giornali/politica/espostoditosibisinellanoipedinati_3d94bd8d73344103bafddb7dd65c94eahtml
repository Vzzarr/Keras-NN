
            
            (ANSA) - VERONA, 1 GIU - "Da settimane io e la senatrice
Patrizia Bisinella veniamo pedinati e fotografati. Un candidato
e persone vicino a lui hanno costruito questa macchina del fango
per cercare di inquinare la campagna elettorale". Lo ha detto il
sindaco di Verona, Flavio Tosi, che ha presentato un esposto in
Procura. "Questi sono metodi disgustosi, e illegali - aggiunge -
far pedinare il sindaco per queste finalità è illegale". Tosi si
è rivolto alla magistratura dopo che sul web erano apparse sue
foto in compagnia di Vito Giacino (l'ex vice sindaco condannato
in primo e secondo grado per concussione, in attesa della
sentenza della Cassazione). Giacino era stato fotografato in un
bar anche con Patrizia Bisinella, compagna di Tosi, e candidata
sindaco. Una "macchina del fango" che per Tosi "è riconducibile
ad ambienti vicini a Federico Sboarina", candidato di Fi e Lega.   
				Sboarina però ha definito "false le pesanti affermazioni di
Tosi", riservandosi una contro-querela.   
				          