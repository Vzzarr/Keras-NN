

Il presidente della Repubblica Sergio Mattarella (ansa)






ROMA - Una «ferita inferta al cuore al paese» quella del terremoto che ha colpito l’Italia centrale, ma con una «difficile gestione dell’emergenza sismica». Sergio Mattarella invia una lettera ai prefetti per la festa della Repubblica, che si apre nel pomeriggio con il ricevimento alle autorità nei giardini del Colle, e lancia un richiamo sui ritardi nella ricostruzione. Riportare a nuova vita le aree devastate «è una priorità nazionale che non può conoscere arretramenti» avverte il presidente della Repubblica. E proprio tutti i sindaci delle cittadine colpite dal terremoto, a cominciare da quello di Amatrice, saranno gli ospiti d’onore del consueto “party” che dalle sette di oggi pomeriggio vedrà radunati nei giardini del Quirinale tutti i big dei partiti, i vertici delle istituzioni, i capitani d’industria, ma appunto anche i rappresentanti “dal basso” dell’Italia, dai primi cittadini alla società civile.

È la “cifra” che il capo dello Stato ha voluto dare a queste celebrazioni del 2 giugno. Anche nella tradizionale parata ai Fori di domani mattina, marceranno in prima fila i sindaci giunti da tante città del nostro paese, e la sfilata sarà così un po’ meno militare e un po’ più “social”. Nel pomeriggio del 2 giugno poi l’apertura dei giardini del Colle al pubblico, dalle 15 alle 19, con il bagno di folla del presidente della Repubblica che saluterà i cittadini (niente incontro con i giornalisti però, che era una consuetudine invece del presidente Napolitano). Le proteste delle zone terremotate sui ritardi dunque trovano ascolto al Quirinale. «La difficile gestione dell'emergenza sismica ha evidenziato – scrive Mattarella - la necessità che la collaborazione fra i livelli di governo sia sempre operosa e solidale, e lo stesso spirito deve accompagnare le azioni volte alla ricostruzione di quelle aree». E bisogna «preservare al meglio l'assetto dei nostri territori», e a mantenere «vigile ed efficiente» il sistema di protezione civile.

Ma nel suo messaggio ai prefetti il capo dello Stato torna anche su altri nodi, indica una agenda di priorità,  mentre non vi è alcun riferimento alla questione della riforma elettorale in dirittura di arrivo, e alle preoccupazioni di Mattarella sulla tenuta della maggioranza per il braccio di ferri fra Renzi e Alfano e sull’ approvazione della legge di bilancio messa a rischio da eventuali elezioni anticipate. Nel pomeriggio al ricevimento ci saranno l’uno accanto all’altro molti dei protagonisti dello scontro politico. Il messaggio del capo dello Stato ha un filo conduttore unico: la grande attenzione alla «coesione sociale e all’uguaglianza», perché le condizioni di difficoltà, di esclusione, di emarginazione da un lato e la corruzione e il malaffare dall’altro, sono le cause che innescano la frantumazione. Insiste perciò nel sollecitare l’accoglienza ai migranti, «integrazione complessa ma indispensabile» spiega, rispondendo così indirettamente anche a chi (come ad esempio Salvini) ha polemizzato con le posizioni sempre sostenute dal Colle in tema di immigrazione. I prefetti si prodigano nel favorire il dialogo con le comunità locali, per «promuovere le condizioni di una convivenza serena e rispettosa della legalità e della dignità umana».  

Rispetto delle leggi che torna nelle parole del presidente contro la corruzione e l’evasione fiscale. Criminalità e mazzette truccano anche la   concorrenza e le regole del mercato, spingono gli imprenditori onesti a lasciare il nostro paese. Da qui il richiamo del capo dello Stato. «Le azioni a difesa della legalità nelle attività economiche varranno anche a rafforzare la volontà di quegli imprenditori che, non rinunciando al loro futuro in Italia, contribuiscono alla ripresa economica e occupazionale del paese».  
 
Garantire «la coesione sociale e istituzionale e la sicurezza dei cittadini», preservare le istituzioni «da ingerenze criminali» per riaffermare il principio di uguaglianza, chiede il presidente. Anche contro «le intollerabili piaghe del femminicidio, della violenza di genere, del bullismo», che possono essere contrastate non soltanto attraverso l'impiego degli strumenti di prevenzione previsti per legge, ma anche con iniziative di educazione e sensibilizzazione. «Il bene della sicurezza, talvolta percepito come minacciato, appartiene a tutti, e tutti abbiamo il dovere di contribuirvi con comportamenti orientati alla legalità e all'interesse generale». Nel pomeriggio, prima del ricevimento nei giardini, l’incontro di Mattarella con gli ambasciatori, sempre nell’ambito della ricorrenza  del 2 giugno, ai quali parlerà della nostra politica estera.
 
 






