

(ansa)






"Appoggiamo ancora il governo insieme al Pd? Noi siamo stati leali e, anche se siamo stati malripagati, sì, torneremo a essere leali all'Italia. Anche se non abbiamo ottenuto dal partito con cui abbiamo lavorato (il Pd ndr) la stessa lealtà. Continuiamo a sostenere il governo Gentiloni, non faremo ostruzionismo sulla legge elettorale, e accettiamo la sfida alla soglia del 5% della legge elettorale. Però consideriamo conclusa la nostra collaborazione col Pd". Angelino Alfano va al contrattacco. Non gli è andato giù che Renzi gli abbia detto "è stato il ministro di tutto, e non riesce a superare il 5 per cento, non possiamo bloccare tutto per lui".

LA SCHEDA IL TEDESCO ALL'ITALIANA

In una conferenza stampa il leader di Alternativa popolare spiega la nuova strategia del suo partito, dopo l'accordo sulla legge elettorale tra Pd, Fi e M5S che li ha tagliati fuori. E, soprattutto, non smentisce affatto ciò che i suoi deputati hanno raccontato a Repubblica, e cioè che da febbraio Renzi avrebbe chiesto agli esponenti Ap di far cadere il governo Gentiloni. Vicenda che ha scatenato l'alzata di scudi del vice-presidente della Camera, il grillino Luigi Di Maio: "Renzi è pericoloso ed eversivo".
La denuncia degli alfaniani: ''Da febbraio Renzi ci chiede di far cadere Gentiloni''












 
	         




Ma intanto, la legge elettorale secondo le ultime promesse di Alfano. "Non presenteremo emendamenti fondamentali alla legge elettorale con modello tedesco, non faremo ostruzionismo e va bene anche la soglia del 5%. Ma che adesso cominci tutto quello che c'è da fare" sottolinea il ministro degli Esteri in carica. E al segretario dem rinnova la domanda: "Dica con chiarezza se vuole far cadere Gentiloni". E anche, più pungente. "La domanda è semplice ma rende nervoso Renzi. Il segretario del Pd vuole fare cadere il governo Gentiloni, cioè vuol far cadere il terzo governo a guida Pd in quattro anni? Noi come Ap non lo vogliamo. La domanda è semplice, speriamo che anche la risposta sia semplice".
Alfano: "Pressioni di Renzi su di noi per far cadere Gentiloni? Non smentisco"












 
	         




E, nonostante la netta presa di distanza del fedelissimo renziano Lorenzo Guerini ("Renzi avrebbe chiesto la fine di questo governo? No, non è assolutamente vero") anche i grillini fanno la voce grossa. "Se ha chiesto agli alfaniani di far cadere il governo Renzi è davvero un uomo pericoloso, c'è uno scenario eversivo e inquietante", così il vicepresidente della Camera, Luigi Di Maio, sul blog di Beppe Grillo. 

"Siamo davanti ad un rischio enorme per la democrazia, quel rischio si chiama Matteo Renzi - aggiunge Di Maio - questo è un governo basato sul ricatto, il ricatto di Renzi al suo successore a Palazzo Chigi, un ricatto inaccettabile che usa il Parlamento come il tabellone del risiko. Questi personaggi vogliono un'oligarchia, vogliono essere loro a decidere le sorti del Paese per mandarlo definitivamente sotto terra..."Vogliamo tutta la verità, subito. Non teatrali smentite a uso e consumo dei media. Gli italiani devono sapere da quali personaggi sono governati".

Il segretario dem in serata al Tg1 risponde e nega tutte le accuse. "Ho fatto cadere il mio di governo e mi sono dimesso. La parola 'dimissioni' e 'lasciare la poltrona' quelli di Ap non la conoscono, ma l'importante ora è che Alfano faccia bene il ministro degli Esteri per questi mesi". Così Matteo Renzi, ai microfoni del Tg1, replica alle accuse di aver tentato da febbraio di far cadere il governo Gentiloni.

"A me spiace per il partito di Alfano, se c'è il via libera alla legge elettorale i piccoli partiti non entreranno in parlamento e capisco il nervosismo" aggiunge Renzi. Far cadere Gentiloni? Io ho fatto cadere il mio governo mi sono dimesso dopo che tutti avevamo perso il referendum ma qualche partito non conosce bene come lasciare la poltrona".
Guerini replica agli alfaniani: "Renzi avrebbe chiesto fine governo? Non è assolutamente vero"












 
	         




I piani di Alfano e dei centristi. Alfano va oltre: "Sì, ci stanno provocando ma ora, grazie a quella soglia, ora abbiamo messo il turbo. Vogliamo riaggregarci, creare un grande soggetto moderato, liberale e popolare", "e i sondaggi dicono che potremmo sfondare il 10 per cento", così ancora Alfano.

La tessitura sarà curata dal capogruppo alla Camera Maurizio Lupi. Che tratteggia: "Abbiamo un progetto di aggregazione nuova. Con quale leader lo vedremo dopo, prima vengono i contenuti. Ma vogliamo far unire i moderati e i liberali per essere un'alternativa al Pd, ai populisti, ai governi di larghe intese tra Forza Italia e Pd".
 
Ma prima, la legge elettorale. "La voteremo, presenteremo solo due emendamenti: uno che ripristini parte delle preferenze perchè oggi il 100 per 100 sono nominati dai partiti, noi invece vogliamo che nella metà proporzionale possano decidere i cittadini. Poi chiederemo un premio per la governabilità", così Alfano. "Però vorrei che sia chiaro che per noi il voto alla legge elettorale non ha alcun nesso con le elezioni anticipate. Approvarla non vuol dire che il giorno dopo si scioglie il Parlamento".

Slitta l'esame della legge, i dubbi M5s. L'avvio della discussione generale sulla riforma della elettorale nell'aula di Montecitorio slitta da lunedì a martedì prossimo 6 giugno. Il rinvio di un giorno è il frutto della mediazione condotta dalla presidente della Camera, Laura Boldrini fra tutti i gruppi parlamentari. Confermato l'impegno ad arrivare al voto dell'assemblea entro la fine della prossima settimana.

Ma "l'accordo sulla legge elettorale non è affatto sancito. In queste ore si lavora ancora in Commissione perchè l'emendamento Fiano crea delle nuove problematiche" frena il deputato di M5s e presidente della Commissione parlamentare di Vigilanza sulla Rai Roberto Fico, parlando con i giornalisti a Napoli. "Se i problemi saranno risolti, bene - ha aggiunto - diversamente continueremo a riunire il gruppo parlamentare, che ieri ha lavorato fino a mezzanotte, per valutare il da farsi, ma non c'è niente di scontato".

Da parte sua, Toninelli spezza una lancia a favore dell'emendamento Fiano, anche se si ripromette di provare a cambiarlo. "Abbiamo studiato il testo della legge
elettorale tutta la notte e non ci sono dubbi che si tratta di una formula costituzionale. Ci sono ovviamente migliorie da fare ed abbiamo già messo insieme degli emendamenti per rendere questa legge un tedesco vero".

I dubbi di alcuni esponenti del M5s rinfolono la mai sopita tensione con il Pd. Dal Nazareno i vertici del partito fanno trapelare lo "stupore" per le posizioni dei grillini. Poi a sera Renzi esce allo scoperto: "Questa legge serve ai 5 stelle, se salta l'M5s va in difficoltà perché si voterebbe con l'italicum e con le preferenze". Renzi risponde ai cronisti durante il ricevimento al Quirinale per la festa della Repubblica. "Io non ho problema con le preferenze - ha aggiunto - noi le gestiamo".









 






