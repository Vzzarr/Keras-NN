
Sono ufficiali le dimissioni di Antonio Campo Dall'Orto da direttore generale della Rai. Anche se tecnicamente l'azienda parla di 'accordo consensuale per una sua uscita'. Il cda, convocato dalla presidente Monica Maggioni, ha preso atto della volontà del manager veneto di lasciare l'azienda. Presidente e consiglieri hanno espresso stima per il lavoro svolto dal dg, che ha rinunciato alla buonuscita e resterà in azienda fino al 6 giugno, quando si terrà il prossimo consiglio di amministrazione che nominerà il nuovo dg.

Il saluto ai consiglieri. "Ci siamo dati da fare, ci siamo battuti per rendere sempre più liberi gli autori e sempre più liberi i fruitori", è stata una delle frasi pronunciate da Campo Dall'Orto nel salutare il consiglio di amministrazione. Una frase, riportata all'Adnkronos dal consigliere Guelfo Guelfi cui "è piaciuta molto"; per Guelfi il riferimento chiaro e forte è a tutta l'innovazione apportata dal direttore generale uscente sul piano del digitale che in RaiPlay ha una delle sue massime espressioni.

La lettera. Campo dall'Orto aveva fatto avere alla presidente Maggioni e al cda di viale Mazzini la lettera con cui comunicava la decisione irrevocabile di chiudere anticipatamente il rapporto con l'azienda del servizio radiotelevisivo pubblico dopo la bocciatura del piano news messo a punto dallo stesso Campo Dall'Orto, che dopo qualche mese di riposo dovrebbe dedicarsi ad una nuova avventura professionale. La lettera è stata presa in esame durante la riunione di oggi del Cda, ed era questo un passaggio formale da cui non si poteva prescindere. E con la lettera c'è stato appunto l'accordo tra le parti per la risoluzione del rapporto di lavoro.

Nella missiva, il dg evidenzia la distanza che si è creata in relazione ad alcune tematiche e a progetti di sviluppo aziendale e non manca di sottolineare anche gli importanti successi - a cominciare dagli ascolti e dal risultato economico - ottenuti dall'attuale vertice aziendale, nel suo complesso, nonostante le forti difficoltà incontrate e il doversi misurare in un mercato in costante pressione da parte della crisi economica.

Rimnuncia alla buonuscita. Campo Dall'Orto ha rinunciato alla terza e ultima delle annualità previste dal contratto con cui era arrivato in Rai nell'estate del 2015, cifra peraltro che già con la legge sui tetti ai compensi dei manager pubblici era stata fortemente ridimensionata rispetto all'ingresso (era superiore ai 600mila euro) e portata a 240mila euro e il dg l'aveva accettata in corso d'opera. Inoltre il manager rinuncia a ogni altra spettanza o ipotesi di compensazione per l'anticipata uscita di scena. Le uniche spettanze che percepirà sono quelle relative ai residui giorni di lavoro in Rai, fino a quando cioè non ci sarà la nomina del nuovo direttore generale e il passaggio di consegne, e alla parte di trattamento di fine rapporto e di ferie 2017 maturate. Null'altro a pretendere, messo per iscritto davanti a organismi preposti in fatto di tutela del lavoro. Neanche quello che normalmente un manager in disaccordo o considerato 'di troppo' potrebbe tentare di ottenere avviando una trattativa e così 'agevolare' l'azienda con un'uscita anticipata anzichè di fatto 'obbligare' a una convivenza forzata.

Il successore. Chiuso questo capitolo, adesso si guarda avanti, cioè al nuovo direttore generale Rai. I rumor danno Paolo Del Brocco, attuale amministratore delegato di Rai Cinema, in pole position. Si parla anche di altre ipotesi interne, come Luciano Flussi, direttore generale di Rai Pubblicità, o addirittura di Mario Orfeo, direttore del Tg1 che però trova forti ostacoli in commissione di Vigilanza, sebbene non tocchi a questo organismo bicamerale dare il placet ad una nomina di fonte governativa. Altro nome in qualche modo interno alla Rai è quello di Claudio Cappon, segretario generale della Copeam, la Conferenza dell'audiovisivo dei Paesi dell'area mediterranea, in passato già per due volte direttore generale a viale Mazzini.

Un'altra ipotesi è quella di puntare su Nino Rizzo Nervo, un passato di giornalista in Rai, dove poi ha anche fatto parte del Cda, ed oggi consigliere del premier Gentiloni a Palazzo Chigi, ma dal centrodestra arrivano segnali di non disponibilità su questo nome. Più difficile ipotizzare un rientro in Rai di manager usciti di recente, in proposito si faceva nei giorni scorsi il nome di Valerio Fiorespino, già capo delle Risorse umane fino a pochi mesi fa. Come pure viene ritenuto difficile che un manager di grido si affacci in Rai per un solo anno, senza neanche avere quindi il tempo di pensare di progettare un Piano industriale di medio respiro, e poi con una retribuzione molto al di sotto di quella nel settore privato.

Il ticket. Si parla anche di un ticket che veda insieme la presidente Maggioni con una figura più manageriale (e quindi interna) per traghettare la Rai fino all'estate 2018, quando sarà eletto il nuovo cda ed entrerà pienamente in vigore la legge di riforma che trasforma la figura del direttore generale in un vero e proprio amministratore delegato.

Altri punti all'odg. All'ordine del giorno del cda di oggi ci sono stati anche alcuni contratti e gli aggiornamenti sul regolamento per il tetto ai compensi degli artisti, che potrebbero essere esclusi dal limite con accordi che prevedono introiti legati alla pubblicità. Un argomento decisivo per l'approvazione dei palinsesti autunnali e la conferma dei volti noti (come Carlo Conti, Fabio Fazio, Alberto Angela, Massimo Giletti) che potrebbero decidere di lasciare la tv pubblica. Il termine per l'approvazione del regolamento era stato fissato al 2 giugno, ma dopo le ultime vicissitudini aziendali è possibile che il via libera al dossier slitti di qualche giorno.






