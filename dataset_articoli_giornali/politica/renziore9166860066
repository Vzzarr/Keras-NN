







ROMA - "La discussione sul voto non si pone sulla base della legge elettorale, ma su che tipo di bilancio vorremo fare. La mia idea di legge di bilancio è diversa da quella di Mario Monti. L'austerity non ha rilanciato l'Italia e ha aumentato i disoccupati. Noi lavoriamo perchè ci siano più posti di lavoro. E faremo questo insieme a Paolo Gentiloni". Dopo la direzione di ieri sera, Matteo Renzi inaugura il primo appuntamento di #OreNove, un quarto d'ora, poi diventati 40 minuti, di rassegna stampa e approfondimento con una scrivania ricolma di giornali sui canali Facebook e Youtube del Partito Democratico e rilanciata dalla nuova app Pd-Bob. Una rassegna stampa meditata sugli articoli dei quotidiani in edicola e ritorni sui temi politici. Per il debutto è lui che tiene il microfono e fa il conduttore.

"Quando si vota? Sei mesi prima o sei mesi dopo non cambia nulla, sono beghe dei partiti, ai cittadini non importa nulla", scandisce Renzi, "quindi il tema portante del voto anticipato non si basa a partire dalla legge elettorale, piuttosto dalla legge di bilancio. Va fatta prima una buona legge e noi lavoreremo con Gentiloni e al governo per capire che manovra andrà fatta". Tuttavia, "è assurdo dire: 'se si vota si apre un problema di stabilità per il Paese', il vero problema è che tipo di legge economica faremo per portare più lavoro, un ragionamento che noi faremo insieme al governo. Sottolineo contro chi ne parla che votare NON è un pericolo per l'Italia, in questi mesi votano tutte le principali democrazie europee e se diciamo che andare alle elezioni in Italia può essere un pericolo, una risata continentale rischia di seppellirci". I tempi? "Prima approvare la legge elettorale che deve essere votata entro il 7 luglio sennò salta - con lo sbarramento al 5 per cento, che limita il numero dei partitini - e poi a me interessa per prima cosa la legge di Bilancio, dopo di che decideremo tutti insieme cosa fare".

Dai bambini dell'Isis a Erbil, "16 e 14 anni, hanno l'età dei miei figli", alle minacce al professore che difende i vaccini; dal valore non soltanto simbolico della campagna delle 'magliette gialle', alla "caccia al tesoro" dei Fini sul cui caso Renzi invoca regole più strigenti di trasparenza per i conti correnti dei politici; dal topo che fa capolino in Campidoglio alla stessa Raggi che "fa bene a non dimettersi se rinviata a giudizio, ma allora gli M5s usino lo stesso garantismo se a prendere gli avvisi di garanzia sono esponenti del Pd'. E poi il caso dei licenziamenti Ilva, "azienda che noi salvammo e che con Teresa Bellanova seguiamo con attenzione", quello di Flixbus a cui dico: "sì alla libera concorrenza, pieno sostegno che possa lavorare", alla questione della riforma dei Tar dopo l'intervista al presidente del Consiglio di Stato Pajno che dà la colpa ai politici (e Renzi cita un vecchio articolo di Prodi che diceva, 'Senza il Tar si guadagna un punto di Pil' ", "oggi la rassegna stampa la conduco io...", così esordisce e spazia il segretario, spiegando la filosofia del nuovo appuntamento in rete.

"Da un lato Feste dell'Unità, magliette gialle, presenza in mezzo alla gente, dall'altro il web", assicura il segretario dem. "La politica non può essere solo la legge elettorale, l'emendamento, le polemiche tra partiti ma deve avere un orizzonte molto più ampio, dobbiamo tenere alta l'attenzione per tutte le persone in difficolta", aggiunge Renzi. E domani sarà il turno del ministro Martina.

Fin qui Renzi, ma Andrea Orlando conferma la sua contrarietà al disegno renziano. "Con una legge elettorale sul modello tedesco il Paese rischia l'ingovernabilità dopo il voto", ha ribadito il ministro della Giustizia in una conferenza stampa alla Camera, e ha chiesto "un referendum interno al Pd sulle alleanze post voto".





 
	         




L'ex avversario del segretario alle primarie definisce 'innaturale' una eventuale "coalizione con la destra" di Berlusconi, "non perché si debba demonizzare il dialogo tra forze politiche, ma perché per rispondere alla crisi" che investe il Paese "servono proposte programmatiche omogenee. E una coalizione con i neocentristi non avrebbe questa forza. Non riteniamo che al populismo si debba rispondere con una coalizione di responsabili", perché "è un eufemismo: 'responsabili' è un termine che di fatto nasconde l'establishment". Ecco quindi la necessità di "dare corso a quanto prevede lo statuto del partito, a quelle regole che permettono il referendum tra gli iscritti. Il tema della coalizione di governo è un tema che dovrà coinvolgere tutto il partito".

Non vede nell'accordo raggiunto la definizione di una 'grande coalizione' Silvio Berlusconi (Forza Italia): "L'accordo sulle regole fra le principali forze politiche non prefigura alcun accordo politico per la prossima legislatura - sottolinea in una nota dopo aver incontrato  a colazione i Capigruppo di Forza Italia di Camera e Senato, Renato Brunetta e Paolo Romani -, nessuna grande coalizione, ma soltanto la corretta condivisione delle regole elettorali".

Per quanto riguarda il sistema elettorale, Forza Italia "ribadisce l'esigenza di applicare il sistema tedesco. Questo significa sbarramento al 5%, liste proporzionali di lunghezza adeguata, metodo proporzionale di attribuzione dei seggi, su base nazionale, analogo a quello utilizzato in Germania, escludendo qualsiasi ipotesi di voto di preferenza. Questo accordo potrà finalmente restituire la parola agli italiani, consentendo agli elettori, dopo quattro governi non scelti dai cittadini, di decidere da chi vogliono essere governati".


 






