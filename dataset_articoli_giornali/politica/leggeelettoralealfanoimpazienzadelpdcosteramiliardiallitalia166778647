

Il premier Paolo Gentiloni (fotogramma)






ROMA -  Dopo lo strappo con Matteo Renzi sulla soglia di sbarramento al 5% contenuta nel sistema tedesco, Angelino Alfano frena sul voto anticipato. Mentre il premier Paolo Gentiloni rassicura: "Anche se ci auguriamo un'intesa sulla legge elettorale, il governo è nella pienezza di poteri e manterrà i suoi impegni". A sostegno di Gentiloni e in vista della direzione del Pd in programma nel pomeriggio, 31 senatori orlandiani firmano un documento in cui bocciano sia le elezioni in autunno, definite "un salto nel buio", che il proporzionale. E propongono, rilanciando un'idea del ministro Andrea Orlando, una consultazione fra gli iscritti prima di prendere una decisione definitiva sulla riforma elettorale.

Il ministro degli Esteri, a margine di un convegno alla Farnesina, va dunque all'attacco, pensando alle conseguenze economiche per il Paese di uno scioglimento anticipato delle Camere. E condividendo, in parte, le preoccupazioni del ministro dell'Economia Pier Carlo Padoan: "Sotto cicli elettorali difficile fare cambiamenti". E proprio sull'economia, sulla manovra, il governo ha posto la fiducia alla Camera

"In questo momento così delicato  - dice Alfano - non si vota per la legge elettorale, ma si vota lo scioglimento delle Camere e io non capisco l'impazienza del Pd di portare l'Italia al voto tre o quattro mesi prima in piena legge di Stabilità. Rivolgo un appello al Pd prima della loro direzione: pensino all'Italia e al danno che questa impazienza di rientrare a Palazzo può fare all'economia".

Da leader di Ap Alfano serra le fila riunendo il gruppo a Montecitorio in vista della direzione del partito prevista per giovedì. E sulla questione dello sbarramento afferma: "Abbiamo posto una questione di principio sulla legge elettorale, perché ci uniremo ad altri e supereremo la soglia del 5%". Sottolineando poi che "ci sono tante forze politiche e persone della società civile che ci hanno dato disponibilità ad aggregare una coalizione liberale popolare che supererà la soglia, se sarà quella".

La risposta dei Democratici non tarda ad arrivare. "Allarmi ingiustificati", taglia cordo la vicecapogruppo Pd alla Camera Silvia Fregolent. Mentre il senatore dem Francesco Scalia commenta: "Fare una legge elettorale condivisa è un obbligo. Ap se ne faccia una ragione".


 






