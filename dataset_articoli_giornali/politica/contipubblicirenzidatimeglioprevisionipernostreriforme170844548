
ROMA - Se tutti i giornali oggi scrivono che i dati economici sono migliori delle (loro) previsioni è perchè la strategia di crescita e di riforme che abbiamo fatto durante i 'Mille Giorni' sta dando i primi frutti". A rivendicarlo è lo stesso segretario del Pd, Renzi, in un post sulla sua pagina Facebook. Ma proprio per questo la proposta di tornare a Maastricht che ho illustrato in 'Avanti' e su cui discuteremo nei prossimi mesi è fondamentale per creare benessere e posti di lavoro nei prossimi anni. Il futuro si decide adesso".


La replica a Monti: "Austerity aumentò debito". "Sia detto con molto rispetto per Mario Monti che oggi ha fatto una intervista per attaccare le tesi di Avanti: la cultura dell'austerity ha visto aumentare il numero di famiglie in povertà, un Pil negativo e crescere le disuguaglianze. E paradossalmente in quegli anni il rapporto debito-Pil è peggiorato perché senza crescita il debito sale, sempre", ha detto ancora il segretario dem.
Monti: "Io Dracula? Renzi mi fa pena. Servirebbe più modestia"












 
	         




"Ricette per crescere". "Sostenere una ricetta diversa fatta di crescita e flessibilità - ha concluso l'ex premier - è l'unico modo per ridurre il rapporto debito PIL e aumentare il benessere. Cosa che stiamo finalmente facendo. I dati dicono che le scelte su tasse e lavoro hanno rimesso in moto l'Italia: adesso si tratta di farla correre. E mi sembra evidente: servono strategie pro crescita, non austerity".

Boschi: "Ora si accorgono che avevamo ragione". "E' un film visto e rivisto - scrive su Facebook la sottosegretaria alla presidenza del Consiglio, Maria Elena Boschi: ogni volta che, durante i 'Mille Giorni', dicevamo che le nostre politiche economiche e sociali avrebbero prodotto frutti, che l'Italia sarebbe tornata a crescere, che le riforme servivano a rilanciare il Paese, in tanti non ci credevano. Adesso che Bankitalia rivede ampiamente al rialzo, al +1,4%, le stime sul Pil per il 2017, tutti si accorgono che avevamo ragione". "L'uscita dalla crisi non è e non è stata un'impresa facile - ha aggiunto Boschi - l'Italia per crescere deve cambiare: servono tempo, coraggio e riforme strutturali. Ma il tempo, come dimostrano i dati, è dalla nostra parte".

Martina: "Insistere su lavoro". Anche il ministro e vicesegretario del Pd, Maurizio Martina interviene su Twitter sul tema: "Stima Pil 2017 +1,4%. Scelte di questi anni giuste. Ora insistere su lavoro e lotta alle diseguaglianze".

Zanetti (Sc): "Renzi e Monti si risconoscano reciproci meriti". Ma l'ex viceministro dell'Economia Enrico Zanetti, ora deputato e segretario di Sc, interviene per 'bacchettare' sia Renzi che Monti (fondatore del suo partito). "Sbagliano a litigare - dichiara Zanetti - semmai dovrebbero concordare sul drammatico lascito che hanno avuto in eredità dai precedenti governi Berlusconi-Tremonti". "Monti - continua il segretario di Sc - ha pagato quasi tutte le cambiali di Berlusconi e non ne ha laciate agli esecutivi successivi, assumendosi in proprio l'impopolarità di questo compito. E Renzi è stato bravo a imporre all'Ue un cambio passo per non rimanere ancorati a quelle politiche di austerity. Ma se si è potuti tornare a manovre espansive è stato grazie al fatto che prima c'era stato Monti. Anzichè bisticciare, farebbero meglio a riconoscersi i reciproci meriti".
 






