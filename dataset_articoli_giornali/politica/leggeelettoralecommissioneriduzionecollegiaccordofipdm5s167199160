
ROMA - Saltano i capilista 'blindati' e le pluricandidature nella legge elettorale: un accordo tra Pd, M5s, Fi e Lega porta a una profonda modifica del testo in discussione in commissione Affari costituzionali della Camera e di cui si parlava da giorni, quel modello tedesco all'italiana proposto dal relatore della legge Emanuele Fiano.

La commissione Affari costituzionali ha ripreso i lavori con l'esame degli emendamenti e dei subemendamenti alla legge elettorale. "Regge l'accordo a quattro sulla legge elettorale", ha riferito il capogruppo Dem Ettore Rosato, che ha spiegato che l'intesa riguarda anche la riduzione dei collegi e più garanzie sulle quote rosa. E in serata gli emendamenti relativi a questi punti sono stati approvati.

Nella nuova formulazione in ciascuna circoscrizione saranno eletti prima i vincitori dei collegi, solo dopo i nomi inseriti nel listino bloccato. Si rafforza quindi l'elemento maggioritario, anche se riguarderà meno eletti. 

Un altro punto su cui si è raggiunto l'accordo è infatti quello sull'emendamento Ferrari, che riduce i collegi uninominali del 'germanichellum' (ovvero il testo proposto dall'emendamento Fiano), portandoli da 303 a 225, ricalcandoli sui collegi per il Senato previsti dal vecchio Mattarellum. Un escamotage tecnico per risolvere il problema dei vincitori dell'uninominale che rischierebbero di non avere un seggio in Parlamento (vedi di seguito per il funzionamento del sistema elettorale).

Intesa anche su rispetto della parità di genere dei capilista e alternanza di genere nel listino: con un rapporto 40-60 dei capilista (già previsto nel testo in relazione ai collegi uninominali), stiamo valutando norme per semplificare la raccolta delle firme. Confermato il no al voto disgiunto.

"Questo risultato - rivendica Rosato - è stato raggiunto grazie al lavoro serio che 4 partiti hanno fatto insieme, sarebbe ingeneroso non sottolineare un caso unico in cui le regole democratiche vengono scritte d'intesa, senza far prevalere interessi di parte. È un cambiamento del clima di rissosità". Esulta il Movimento: "Ora è sistema tedesco, ce l'abbiamo fatta. Ma cercheremo di migliorarlo ancora". E l'abolizione dei capilista bloccati riceve il plauso degli orlandiani.

Il problema dei collegi del Mattarellum. I partiti più piccoli criticano l'emendamento del Pd Ferrari che taglia il numero dei collegi da 303 a 225 e li perimetra facendo riferimento ai collegi usati per il Senato con il Mattarellum. In Commissione affari costituzionali essi hanno chiesto una relazione tecnica del governo perché sostengono che rispetto al 1993 sono cambiate le dimensioni demografiche dei vari collegi. Ad avanzare la richiesta, tra l'altro Gian Luigi Gigli (Des-Cd), Alfredo D'Attorre (Mdp) e Ignazio La Russa. Il presidente della Commissione Andrea Mazziotti ha sospeso la seduta ed ha convocato l'ufficio di presidenza per cercare di trovare una intesa su come procedere.

Grasso: "Attenti a rischi incostituzionalità". Il presidente del Senato, Pietro Grasso, intervistato da Repubblica, sottolinea un elemento importante del dibattito sulla legge elettorale: "Io non ne parlo. Il mio ruolo mi impedisce di entrare nello specifico. Sento solo il dovere di richiamare tutti a una grande attenzione: non vorrei che dopo due sonore bocciature per incostituzionalità ce ne potesse essere una terza".  

Pisapia: "Patto con Pd mi sembra molto complicato". "Un patto di governo con il Pd è molto complicato di fronte ad una legge proporzionale, gli accordi su un progetto si fanno prima delle elezioni e non dopo. La discussione si fa prima ma questo pare non sia possibile. Da parte nostra lavoriamo per un nuovo centrosinistra capace di trovare sintesi su un programma comune". Lo afferma Giuliano Pisapia, leader di Campo progressista a L'Intervista di Maria Latella su Sky. "E' davanti agli occhi di tutti che il Pd sta purtroppo prendendo una deriva diversa da quando è nato Dato che Veltroni e Letta sono tra i fondatori del Pd non stupisce la loro posizione".

Mdp boccia l'intesa. Il Movimento Democratici e progressisti dice no alla riformulazione. "Smettiamola una volta per tutte - ha tuonato in commissione Alfredo D'Attorre- di chiamare questo sistema elettorale tedesco. L'inversione del rapporto proporzionale e maggioritario produce l'opposto del sistema tedesco. L'incongruenza di questo nuovo testo è totale". D'attorre ha confermato che "il punto di fondo" da cui Mdp non prescinde è l'introduzione della possibilità di voto disgiunto

Com'è il tedesco all'italiana. Il sistema proposta da Fiano per dar seguito all'intesa politica sul modello tedesco tra Partito Democratico, Movimento 5 Stelle, Forza Italia e Lega Nord è un sistema elettorale che ha molte differenze con il sistema elettorale usato in Germania.

È un sistema elettorale proporzionale con soglia di sbarramento al 5%. La ripartizione dei seggi tra le forze politiche avviene su base nazionale per la Camera e su base regionale al Senato, come richiesto dalla Costituzione. Ma sia per Montecitorio che per Palazzo Madama l'esclusione delle liste dal riparto dei seggi viene fatta a livello nazionale.

E fino a qui il 'germanichellum' o 'fianellum' è un semplice sistema proporzionale simile a quello usato in Germania. Le differenze con il sistema tedesco arrivano quando si tratta di scegliere i singoli deputati o senatori eletti.

In ogni collegio ci saranno candidati uninominali e in ogni circoscrizione (che raccoglie decine di collegi, in proporzione alla popolazione) un listino bloccato ma breve.  

Nel tedesco, i candidati dell'uninominale hanno il posto garantito in parlamento, a prescindere dal voto della parte proporzionale. Per garantirlo, il Bundestag non ha un numero fisso di deputati, ma può variare di qualche unità. 

In Italia invece il numero di parlamentari è fissato dalla Costituzione, quindi si è dovuto trovare un meccanismo per contemperare le due esigenze.

Prima dell'accordo raggiunto oggi, i candidati 'vincenti' nei collegi uninominali entravano in competizione tra di loro per formare una lista - dal più votato al meno votato - da cui erano scelti il numero di parlamentari a cui quel partito aveva diritto. L'effetto di questo sistema è che i vincitori nell'uninominale potevano essere esclusi dal parlamento, di fatto togliendo senso ai collegi uninominali. Su tutti loro, tra l'altro, aveva a priorità il capolista del listino bloccato. 

Secondo l'intea raggiunta oggi questo problema viene risolto riducendo il numero di collegi uninominali per evitare questo effetto distorsivo sull'uninominale e al tempo stesso togliendo al capolista la priorità. Non è chiaro al momento se questo doppio intervento sarà sufficiente a evitare del tutto le distorsioni o solo a ridurle in maniera sostanziale.

L'altra grande differenza con il sistema tedesco è il divieto di voto disgiunto, ovvero la possibilità di scegliere un candidato nel collegio uninominale diverso dal partito scelto per la parte proporzionale. In Germania è consentito ed è un elemento che dà valore maggioritario ai collegi uninominali, mentre in Italia sarà escluso, depotenziando le possibilità di scelta dell'elettore. Secondo i critici, in questo modo si rafforza il potere dei partiti e in particolare di quelli più grandi, che possono contare sull'effetto 'voto utile'. 






