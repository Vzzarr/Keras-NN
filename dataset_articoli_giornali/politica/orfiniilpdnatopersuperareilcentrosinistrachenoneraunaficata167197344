
ROMA - "Il Pd è nato per superare il centrosinistra, che non era una ficata" e "le larghe intese ci sono già state, anche con una legge maggioritaria". A parlare in un lungo post su Facebook è il presidente del Partito Democratico Matteo Orfini. Le sue dichiarazioni sono state rilanciate anche da un account ufficiale del Pd.
Basta ipocrisie. Raccontiamo la verità. Con proporzionale non finisce Pd e sua vocazione maggioritaria.Parliamo dei problemi veri. @orfini pic.twitter.com/kSCcxOhIYR— Partito Democratico (@pdnetwork) 3 giugno 2017

Orfini interviene così nel dibattito sull'intesa con Forza Italia e Movimento 5 Stelle per la legge elettorale, un proporzionale che rischia di rendere obbligatoria una futura alleanza di governo con Forza Italia o quantomeno con i centristi. "Facciamo che proviamo a evitare ipocrisie e raccontiamo la verità - inizia Orfini - le larghe intese in questo paese ci sono già state. Abbiamo già governato insieme a Berlusconi. Abbiamo deciso di farlo in una direzione del Pd. Solo in due si alzarono per dire che non appariva una così grande idea. E furono contestati dalla direzione. Sapete chi erano? Bersani? Letta? Speranza? D'Alema? No, sbagliato. Io e Debora Serracchiani".

Continua Orfini: "Poi le larghe intese le abbiamo fatte davvero. Letta ha fatto il Presidente del consiglio. Speranza il capogruppo, e ogni giorno ci chiedeva di non alzare troppo i toni per non mettere a rischio la maggioranza. Orlando il ministro. Fassina il vice ministro e faceva i servizi fotografici posati con Brunetta, pubblicati con il coccoloso titolo 'la nostra grande intesa'. Le larghe intese le porta il proporzionale? No. Ci furono con una legge stra-maggioritaria. Perché se gli italiani dividono il paese in 3 non c'è legge che ti consenta di evitarlo (se non il ballottaggio che però dopo la bocciatura del referendum non c'è più, oibò). Col proporzionale finisce il pd e la sua vocazione maggioritaria? No. Semmai è vero il contrario - aggiunge - liberi dal tema delle alleanze possiamo esprimerla al meglio, tanto che il 40% lo abbiamo preso alle europee dove si vota col proporzionale puro. La vocazione maggioritaria la uccide questa noiosissima e inutile discussione sulle coalizioni possibili che appassiona solo il ceto politico. E che ci distoglie dal parlare dei problemi del paese e di come vogliamo risolverli".

Poi Orfini elenca le critiche che vengono fatte alla linea pro-tedesco.
'Così uccidi il centrosinistra e tradisci il progetto originario del Pd'. "Veramente il Pd lo abbiamo fatto proprio per superare il centrosinistra, che non era esattamente una ficata. Per la precisione era fatto da: Ds, Margherita, Rifondazione, Pdci, Idv, Sdi, Verdi, Udeur, Mre, Pensionati, Psdi, Dcu, Consumatori, Svp, Lal, Pdm, lfv. Vi mancano davvero così tanto?".

'Col tedesco nessuno avrà mai la maggioranza'. "Col modello tedesco c'è una correzione maggioritaria per effetto dello sbarramento e dei collegi. Quindi se prendi tanti voti, puoi persino pensare di arrivare ad essere autosufficiente. Potrebbe persino bastare arrivare intorno al famoso 40%. Però certo, devi prenderli quei voti. Che capisco che a molti abituati a comandare col 3 per cento appaia strano, ma in realtà è abbastanza normale, giuro: se vuoi vincere le elezioni, devi convincere gli elettori, funziona così".

"Ecco, a tutti i miei compagni di partito che vogliono passare i prossimi mesi a parlare di Pisapia e Bersani, a usare strumentalmente il tema delle larghe intese per non cambiare la legge elettorale così da votare con quella che c'è (che è ancora più proporzionale del tedesco), a tutti loro dico: buon divertimento.Agli altri suggerisco di lasciarli fare e impegnarsi a conquistare voti e consensi. Ci si diverte di più, si fa vincere il Pd e così non ci saranno nemmeno le larghe intese".






