

Matteo Renzi, segretario Pd, alla direzione del partito (ansa)






"Inizia un cammino, nel solco di una tradizione". Matteo Renzi apre i lavori della nuova direzione del Pd, "è una strada nuova, difficile, che sicuramente ci porterà nei prossimi 4 anni a lavorare insieme a sfide diverse", così il segretario che la prende larga e non parla,  all'inizio, nè di legge elettorale nè di scadenze autunnali. Si sofferma sulla "qualità" del partito, "l'unica forza in Italia che continua ad avere la capacità di essere democratico al proprio interno: discute, si confronta, talvolta, spesso, litiga ma assume su di sè la responsabilità. Per noi la democrazia è un valore". Poi dritto al punto.

"Quando si vota? Non è un problema da discutere adesso. La domanda giusta è 'quando si vota la legge elettorale?', e io rispondo entro la prima settimana di luglio", così il segretario. "Sono contento della nuova legge? 'No, non è la mia legge, però registro una significativa convergenza tra FI, M5s, la Sinistra di Fratoianni e anche la Lega sul sistema tedesco e i suoi elementi inamovibili, la soglia del 5 per cento e il nome scritto sulla scheda. Quindi la vogliamo perchè accettiamo una sorta di pacificazione istituzionale con il 90 per cento dei partiti italiani, nessun inciucio con Berlusconi. Propongo quindi di votare la relazione per andare ad accettarla e votarla entro la prima settimana di luglio".
Legge elettorale, Renzi: "Non è la nostra legge, ma diciamo sì al sistema tedesco"












 
	         




"Ringrazio Gentiloni, che vedo qui, (sì, in sala c'è anche Paolo Gentiloni, il premier dato in uscita in autunno, ndr) per come ha gestito il G7" gli riconosce il segretario, "il Pd ha scelto di sostenere il governo e noi continuiamo così perchè è nella pienezza delle sue funzioni. E sta facendo un lavoro straordinario su pensioni, periferie, povertà, i Pit, novità della legge di Bilancio, i 47 miliardi del decreto dei finanziamenti... Quando si vota? Si decide nei luoghi istituzionali e poi viene prima l'interesse del Paese dell'interesse del singolo partito" tuttavia, scandisce il segretario Renzi, "difendiamo anche il diritto di voto dei cittadini". E sottolinea più volte che "il passaggio elettorale non è un pericolo per la democrazia, ragioniamo invece su cosa serve da qui ai prossimi 5 anni" così ancora Renzi. "E le elezioni le vogliamo vincere, siamo la forza tranquilla del paese". Ma tutto deve passare per la nuova legge elettorale, "non è l'accordo istituzionale che io avrei fatto, ma accettiamolo perchè penso che a casa, nei circoli, nei nostri luoghi d'incontro c'è tanta gente per bene che ci affida il compito di risolvere i problemi, di prendere per mano il paese e portarlo nel futuro", esorta il segretario.
Legge elettorale, Renzi: l'inciucio con Berlusconi? Ormai è stancante"












 
	         




Si delinea anche il nuovo organigramma della segreteria politica del Pd, 12 nomi, con perfetta parità di genere: Matteo Richetti, Lorenzo Guerini, Andrea Rossi, Matteo Ricci, Tommaso Nannicini, Roberto Giachetti, Teresa Bellanova,  Angela Marcianò, Benedetta Rizzo, Elena Bonetti, Debora Serracchiani. Con loro anche la sindaca di Lampedusa Giusi Nicolini. Tutti nomi della cosiddetta "maggioranza", ma il segretario concede che "ci sono ancora posti liberi per la minoranza e, dopo la prima riunione della segreteria, annunceremo i 25 Dipartimenti a cui saranno chiamati a lavorare quei parlamentari che hanno maturato esperienza in settori specifici".
Grazie a @matteorenzi e @pdnetwork per la fiducia! Da questa periferia il lavoro da fare mi sembra tantissimo e quindi mi appassiona— GiusiNicolini (@giusi_nicolini) 30 maggio 2017
	
   		Non un cenno sullo strappo di Alfano e il no di 31 senatori del Pd alle elezioni anticipate ("Puntare ad un ritorno alle urne in autunno, rischiando l’esercizio provvisorio di bilancio… significherebbe assumersi la gravissima responsabilità di un salto nel buio", questo hanno scritto i 31 dissidenti), a cui si aggiunge anche il no di Andrea Orlando. E un netto "no" alle elezioni a ottobre viene anche da Francesco Boccia, presidente della commissione Bilancio della Camera, mentre entra in direzione: "Si voti subito, o a febbraio", sottolinea, "andare a votare durante la sessione di Bilancio è un rischio che non ci dobbiamo assumere".
Legge Elettorale, Cuperlo: ''Con sistema tedesco il centrosinistra va in soffitta''












 
	         




Andrea Orlando, l'ex avversario di Renzi alle primarie, conferma la sua distanza dal disegno renziano: "Questa legge elettorale non è il sistema tedesco, è un proporzionale con sbarramento al 5 per cento. Se Matteo dice che dobbiamo pensare ai nostri figli, dobbiamo anche chiederci se questo sistema garantirà stabilità. Io non credo che la potrà garantire. Ed è sicuro che, in una filiera Macron-Merkel, un nuovo governo di larghe intese sarà in grado di condizionare l'asse che si è venuto a formare tra Germania e Francia in questo momento?", così nel suo intervento in direzione, in cui tra l'altro, stigmatizza: "io, da ministro della Giustizia, avrei una certa difficoltà a trattare con l'avvocato Ghedini".

Replica al segretario anche Michele Emiliano, con una apertura di credito: "Accogliamo l'invito a vivere il partito con partecipazione e responsabilità. No a una sfiducia preventiva anche se non siamo nel gruppo dirigente del partito. Crediamo di dover vivere questa condizione esattamente con lo stesso spirito con cui avremmo governato il partito se avessimo vinto le primarie. La minoranza" ha aggiunto il governatore della Puglia, "cercherà di accettare anche le decisioni sulle quali non si ritroverà perfettamente. Non sarà difficile". Netto no da Sandra Zampa, la deputata Pd per anni portavoce di  Prodi: "Ci siamo arresi a Grillo e a Berlusconi. Cerchiamo di avviare fin da ora un confronto molto serio con Giuliano Pisapia e con chi insieme a lui sta tentando di non rinunciare al centrosinistra". La parlamentare cita anche Crozza: "Stiamo andando dritti come un treno all'era di De Mita".

"Noi siamo stati il partito a vocazione maggioritaria ma nei 4 governi a guida Pd di questo decennio, è sempre stato decisivo, per la formazione della maggioranza, il contributo dei Clemente Mastella, dei Silvio Berlusconi con Enrico Letta, dei Verdini e degli Alfano, della destra insomma. E' un dato di fatto", replica Renzi in direzione ai tanti che lo criticano per gli accordi con Fi. "Abbiamo un senso dell'umorismo spiccato e un buon carattere, ma il fatto che quelli che ci hanno fatto la morale sul combinato disposto e l'Italicum adesso ci vengono a dire che stiamo mettendo in piedi il governo di larga coalizione è spassoso" aggiunge il segretario, "la nuova legge non dà la certezza della vittoria la sera delle elezioni? Non l'ha data in alcuni casi neanche il Mattarellum e il Porcellum, un solo sistema avrebbe garantito la certezza della vittoria, ed è quello che prevede il ballottaggio. Ma sul ballottaggio gli stessi che in questi mesi stanno dicendo che si rischia la larga coalizione hanno insistito sui limiti dell'Italicum perchè dava troppo potere a un solo partito. Io dico che con questo sistema tedesco la centralità torna alla politica ma la politica può governare se sarà capace, e questo dipende da noi, non da formule alchimistiche", così Renzi. Intorno alle 22,30 il voto. Relazione di Renzi approvata, ma con 33 astenuti, tutta la minoranza intorno a Orlando. Chiusa la parte politica, anche in casa dem comincia l'iter parlamentare.

La direzione Pd si era aperta con il ricordo di Matteo Orfini del 'compagno' Guido Quaranta, vigilante fin dai tempi di Botteghe Oscure, scomparso improvvisamente la scorsa notte. Momenti di commozione, abbracci ai figli, e tutti, in piedi, prima di quasi quattro ore di direzione, hanno osservato un minuto di silenzio.


 






