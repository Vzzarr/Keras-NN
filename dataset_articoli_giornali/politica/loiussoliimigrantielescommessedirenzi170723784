





Lo Ius soli i migranti e le scommesse di Renzi
Ius soli ed immigrazione restano al centro del dibattito politico e condizionano le previsioni per i prossimi mesi. Nei prossimi giorni il governo dovrebbe autorizzare la richiesta del voto di fiducia al Senato sulla legge per la cittadinanza ai figli degli immigrati nati in Italia. Nello stesso tempo la ripresa degli sbarchi in massa e il rifiuto della Francia di cambiare atteggiamento sui migranti economici fanno riesplodere la polemica su Triton, l’accordo che obbligherebbe il nostro Paese ad accogliere i migranti escludendo l’apertura dei porti degli altri Paesi Ue. In tutti e due i temi (Ius soli e Triton) al centro c’è Renzi. Il segretario del Pd insiste ogni giorno sulla legge per la cittadinanza che oggettivamente mette il governo a forte rischio, dati i numeri molto ristretti a Palazzo Madama. Per questo l’ex premier è fortemente sospettato di insistere allo scopo di creare l’incidente su cui può cadere il governo. Nella speranza di andare a votare in autunno. Un piano spregiudicato e rischioso, nello stile di Renzi. Ma l’autorizzazione a chiedere la fiducia non significa che la legge sullo Ius soli si voterà nell’immediato. Potrebbe slittare a settembre togliendo dall’imbarazzo Alfano (contrario alla legge ma obbligato a votarla se non vuole far cadere il governo assumendosene la responsabilità). Renzi insiste sullo Ius soli anche perché è un argomento che lo rende più popolare presso un certo elettorato di sinistra che altrimenti potrebbe guardare a Pisapia. L’ex sindaco di Milano ha escluso con una mossa a sorpresa di candidarsi alle prossime elezioni riservandosi il ruolo del federatore. L’autoesclusione di Pisapia potrebbe togliere un po’ di appeal al suo movimento, riaprendo molti giochi a sinistra.
di GIANLUCA LUZI








