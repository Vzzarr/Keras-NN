
Alza troppo il gomito e il giorno dopo trova una esilarante sorpresa nello smartphone. È successo in Tasmania (Australia): Reece ha trascorso una serata in compagnia degli amici e bevuto fino a stordirsi. Quando ha deciso di tornare a casa con un taxi, il conducente ha visto il giovane in serie difficoltà e scelto di chiedere aiuto ad una volante che si trovava nei paraggi. I due ufficiali, un uomo e una donna, hanno trovato nei documenti l’indirizzo di Reece e lo hanno riaccompagnato. Ma non si sono limitati a lasciarlo davanti l’uscio: i due agenti hanno aspettato che il ragazzo si mettesse a letto e che arrivasse un amico che si prendesse cura di lui. Nell’attesa, i poliziotti hanno preso il telefono di Reece per scattare un selfie, una foto ricordo insomma, inconsapevoli che quel gesto li avrebbe resi delle web star.

L’indomani, infatti, passata la sbornia, Reece ha ripreso in mano la vita e lo smartphone e... sorpresa! Nella gallery ha trovato la foto scattata mentre si trovava nei fumi dell’alcool. Un suo amico l’ha postata sui social e l’immagine è diventata virale suscitando l’ilarità della rete. Poco senso dell’umorismo, invece, alla centrale dove i poliziotti hanno subito un richiamo: «È vero che gli agenti devono essere al servizio della sicurezza di tutti, ma non siamo un bus per alcolizzati», ha affermato un portavoce della polizia alla stampa locale.

