
Ben Stiller e l’attrice Christine Taylor si sono detti addio. Dopo 18 anni d’amore e 17 di matrimonio, il simpatico interprete di Zoolander e la sua ormai ex consorte hanno annunciato pubblicamente la scelta di dividere le proprie strade con una nota congiunta apparsa sul magazine Entertainment Tonight. «Con grandissimo affetto e rispetto reciproco – si legge nel comunicato -, abbiamo deciso di separarci. La nostra priorità continuerà a essere quella di crescere i nostri figli. Chiediamo ai media di rispettare la nostra privacy».
 

 




Genitori di Ella Olivia e Quinlin Dempsy, nati rispettivamente nel 2002 e nel 2005, Ben e Christine si erano conosciuti nel 1998 sul set del corto televisivo Heat Vision and Jack per poi sposarsi due anni dopo alle Hawaii e dare l’impressione di essere una coppia praticamente indistruttibile. A Hollywood, però, si sa, non è tutto oro quel che luccica e così anche per loro è giunto il momento della fine, la stessa triste sorte che, negli ultimi mesi, è toccata a tanti altri amori celebri. La lista delle coppie vip scoppiate a Los Angeles e dintorni negli ultimi tempi è infatti lunga e illustre e comprende i nomi di Brad Pitt e Angelina Jolie, Johnny Depp e Amber Heard, Diane Kruger e Joshua Jackson e Naomi Watts e Liv Schreiber.
 
 
 
