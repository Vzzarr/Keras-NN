
Tutto il mondo la ricorda saltellante e sorridente nel video di Physical o nei panni scanzonati e leggiadri di Sandy in quel capolavoro pop che risponde al nome di Grease. Ma a Olivia Newton-John, attrice e cantante australiana da tempo entrata nel gotha delle leggende di Hollywood, la vita non ha riservato solo balli e attimi di pazza gioia.

Nell’esistenza dell’artista nata a Cambridge infatti, c’è stato (e purtroppo c’è ancora) ampio spazio anche per il dolore e la sofferenza, quelli causati, ad esempio, dalla morte prematura della sorella Rona, dalla scomparsa nel nulla di un compagno di vita - Patrick McDermott, di cui non si hanno notizie dal 2005 - e da un male che fa paura solo a nominarlo: il cancro.  Era il 1992 quando alla Newton-John venne diagnosticato un tumore al seno ed oggi, all’età di sessantotto anni, in un momento in cui il rischio sembrava ormai passato, la fascinosa e combattiva Olivia ha scoperto di dover battagliare ancora: il cancro si è rifatto sotto, con tutte le conseguenze del caso.
 

 




A causa della malattia, infatti, la cantante e attrice ha dovuto cancellare il suo ciclo di concerti. Invece di pensare a intrattenere il suo pubblico, insomma, la più brava partner artistica di John Travolta, per un po’ di tempo, dovrà preoccuparsi soprattutto di curarsi e guarire. “Ho deciso le terapie dopo aver consultato i medici, i terapisti naturali e la squadra medica della mia Olivia Newton-John Cancer Wellness e Research Centre di Melbourne”, ha spiegato la Newton-John in un comunicato stampa.

La voglia di tornare a divertire, comunque, è tanta. “Olivia...è fiduciosa che tornerà entro la fine dell'anno, più in forma che mai, per riprendere i suoi spettacoli", si legge ancora nel comunicato. Noi glielo auguriamo con tutto il cuore.
