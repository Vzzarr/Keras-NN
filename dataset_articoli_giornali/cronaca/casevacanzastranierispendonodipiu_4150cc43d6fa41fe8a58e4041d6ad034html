
            
            (ANSA) - ROMA, 30 MAG - Affitti turistici? Chi arriva
dall'estero spende fino al 38% in più rispetto agli italiani.   
				Emerge da uno studio del portale CaseVacanza.it. La differenza
si fa più evidente a luglio, con la spesa media degli italiani
pari a 90 euro e quella degli stranieri che arriva a 124 euro a
notte (+38%), giustificata probabilmente da una permanenza più
lunga, durante la quale si vuole alloggiare in una casa di
maggiore qualità.   
				   Per gli italiani la Puglia è ancora regina delle
prenotazioni, seguita da Sardegna e Toscana. Quest'ultima
regione è la prima a essere preferita da chi arriva da Germania
e Regno Unito, mentre i francesi optano principalmente per la
Sardegna e poi la Sicilia, al terzo posto nelle loro
prenotazioni e in quelle dei cittadini inglesi.   
				   Per quanto riguarda le caratteristiche più cercate nelle case
gli italiani ritengono fondamentale la possibilità di portare un
animale, gli stranieri cercano la piscina. Al secondo e al terzo
posto per entrambi aria condizionata e lavatrice.   
				          