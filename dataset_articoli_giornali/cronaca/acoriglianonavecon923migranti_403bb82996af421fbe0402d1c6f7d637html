
            
            (ANSA) - CORIGLIANO CALABRO (COSENZA), 15 LUG - E' approdata
nel porto di Corigliano Calabro la nave militare tedesca Rhein
con a bordo 923 migranti. Il gruppo è composto da 595 uomini,
121 donne, delle quali 14 incinte e 203 minori. I migranti sono
tutti sub sahariani. Solo a conclusione dello sbarco sarà
possibile sapere quanti sono i minori non accompagnati. Sulla
nave ci sono anche sette feriti ma non gravi. Un nucleo
familiare composto da padre, madre ed un figlio minore, che
erano a bordo della Rhein, sono stati sbarcati ieri a Pozzallo a
causa delle ferite gravi dell'uomo. Per gli altri, i primi
accertamenti sanitari non hanno evidenziato patologie gravi. Sul
posto, coordinati dalla Prefettura di Cosenza, sono presenti le
autorità portuali, le forze dell'ordine e le associazioni di
volontariato. Le operazioni di sbarco, per l'elevato numero di
migranti, saranno effettuate tra oggi e domani. I migranti
saranno poi trasferiti in diverse Regioni in base al piano del
Viminale. I minori non accompagnati resteranno in Calabria.   
				          