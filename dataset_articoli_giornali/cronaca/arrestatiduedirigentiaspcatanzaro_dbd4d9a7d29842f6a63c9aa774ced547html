
            
            (ANSA) - CATANZARO, 17 LUG - La Guardia di finanza ha posto
agli arresti domiciliari due dirigenti dell'Asp di Catanzaro,
Giuseppe Romano, di 54 anni, e Ieso Rocca, di 49, con l'accusa
di peculato aggravato e favoreggiamento. Altri sette dirigenti
della stessa Asp sono stati sospesi per un anno dai pubblici
uffici. L'inchiesta che ha portato all'emissione delle misure
cautelari riguarda l'appropriazione indebita di fondi pubblici
per oltre 166 mila euro destinati all'erogazione di beni e
servizi socio-sanitari in favore della popolazione anziana. Tra
coloro per i quali é scattata la sospensione c'é il dirigente
amministrativo dell'Azienda sanitaria, Giuseppe Pugliese, 49
anni. Le indagini del Nucleo di polizia tributaria della Guardia
di finanza sono state dirette dalla Procura della Repubblica di
Catanzaro, che ha anche disposto il sequestro di beni
riconducibili agli indagati per oltre trecentomila euro.   
				          