
            
            (ANSA) - LECCE, 17 LUG - Un pensionato di 68 anni, sorpreso 
ad appiccare un incendio nel Parco regionale 'Bosco e paludi di
Rauccio', in località Masseria La Loggia, è stato denunciato dai
carabinieri forestale di Lecce per tentato incendio. I militari
lo hanno visto accovacciato in corrispondenza di sterpaglie sul
bordo strada, mentre tentava ripetutamente di appiccare il fuoco
con un accendino. Secondo i carabinieri, considerato il forte
vento di tramontana e il tipo di vegetazione (sterpaglie,
canneto e cespugli di Macchia mediterranea), l'incendio avrebbe
certamente avuto effetti devastanti.   
				          