


Sono accusati di avere sottoposto a violenza sessuale aggravata di gruppo una ragazza di 20 anni. Uno è il fidanzato della ragazza. Tre uomini sono stati arrestati in provincia di Cremona. Il fatto è avvenuto a Crema il 25 maggio in uno stabile abbandonato. Le indagini sono iniziate dopo la denuncia presentata dalla stessa vittima.

Il racconto della ragazza ha trovato conferma nel referto dei medici dell'ospedale che hanno fornito le prime cure e hanno riscontrato inequivocabili tracce della violenza subìta. Le indagini, svolte dal commissariato di Crema e coordinate dalla Procura di Cremona, hanno consentito di individuare, sulla base della descrizione riferita dalla vittima, sia il luogo del reato, sia i tre uomini che ora si trovano in carcere.

Tra loro, appunto, il fidanzato della 20enne, un pregiudicato di 36 anni residente a Crema, che avrebbe attirato la giovane dopo averla fatta bere in quello stabile dove ad attenderlo c'erano gli altri due, cittadini marocchini senza fissa dimora: uno di 52 anni, incensurato, e un altro di 48, con precedenti.






