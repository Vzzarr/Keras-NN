
            
            (ANSA) - CITTA' DEL VATICANO, 28 MAG - È morta ieri a Lucca
suor Candida Bellotti, la religiosa di origini venete più
anziana al mondo. "Ha lasciato questa terra con la serenità che
l'ha sempre contraddistinta nei suoi 110 anni di vita",
comunicano le consorelle. Il 20 febbraio scorso suor Candida
Bellotti aveva festeggiato l'ultimo compleanno circondata dal
vescovo di Lucca Italo Castellani, dalla superiora provinciale
suor Giuliana Fracasso e dalle consorelle. Per lei anche una
speciale benedizione di Papa Francesco, che le aveva rivolto
"vive felicitazioni e fervidi auguri". Suor Candida (al secolo
Alma Bellotti) apparteneva alla congregazione delle Ministre
degli infermi di San Camillo de Lellis. Dagli anni '30 aveva
prestato la sua opera come infermiera professionale in diverse
città, dedicandosi anche alla formazione delle giovani
consorelle. Nel 2000, a 93 anni, era stata trasferita nella casa
madre di Lucca "per un meritato riposo". Dieci i Pontefici che
si sono succeduti durante la vita di suor Candida.   
				          