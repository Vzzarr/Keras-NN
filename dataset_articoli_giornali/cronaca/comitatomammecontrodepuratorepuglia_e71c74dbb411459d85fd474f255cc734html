
            
            (ANSA) - AVETRANA (TARANTO), 04 GIU - Si è costituito ad
Avetrana un Comitato di mamme che si oppongono alla
localizzazione del nuovo depuratore fognario in località Urmo
Belsito, in zona Specchiarica, nella marina di Manduria, a
ridosso di una riserva naturale frequentata da fenicotteri rosa
ed altre specie protette. Viene contestata in particolare
l'ipotesi di scarico a mare dei reflui e non sono bastate le
assicurazioni in merito pervenute dalla Regione Puglia. 
   I lavori sono attualmente sospesi dopo una sorta di
sollevazione popolare, ma dovrebbero riprendere il 12 giugno
perché non si è trovato un accordo sui siti alternativi. Il
Comitato di mamme ha contribuito alla presentazione di un
esposto, sottoscritto da cittadini di Avetrana ed Erchie
(Brindisi). "Non ci stanno - è detto in una nota - e non
accettano la situazione attuale, convinte che l'ubicazione del
depuratore vicino alle coste danneggi il territorio ed il futuro
dei loro figli".   
				          