
            
            (ANSA) - BOLOGNA, 31 MAG - Ottantamila euro come risarcimento
del danno per le minacce mafiose al sindaco di Reggio Emilia,
Luca Vecchi. La cifra, indicativa e rimessa alla valutazione
equitativa del giudice, è stata chiesta dalla difesa del primo
cittadino reggiano nel processo in rito abbreviato con dieci
imputati, coinvolti in un filone delle inchieste 'Aemilia' della
Dda di Bologna. Vecchi, assistito dal professor Vittorio Manes,
è costituito parte civile. 
   Delle minacce aggravate rispondono Pasquale Brescia, già
imputato nel processo principale e l'avvocato Luigi Antonio
Comberiati, per la lettera recapitata il primo febbraio 2016
all'edizione reggiana del Resto del Carlino. Nella scorsa
udienza i pm Marco Mescolini e Beatrice Ronchi avevano chiesto
tre anni e quattro mesi per Brescia, un anno e quattro mesi per
il legale. In relazione all'imputazione di minacce, anche la
Regione Emilia Romagna, parte civile assistita dallo studio
Gamberini, ha chiesto un risarcimento: 150mila euro.   
				          