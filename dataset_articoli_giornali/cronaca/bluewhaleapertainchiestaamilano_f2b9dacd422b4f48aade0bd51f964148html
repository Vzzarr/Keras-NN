
            
            (ANSA) - MILANO, 31 MAG - In Procura a Milano è aperta
un'inchiesta su alcuni casi sospetti di 'Blue Whale', il
cosiddetto "gioco" sul web che può spingere gli adolescenti
vittime al suicidio. Il fascicolo di indagine è di competenza
del pool 'fasce deboli', guidato dal pm Cristiana Roveda. Nelle
ultime due settimane, ha detto stamani il procuratore presso il
Tribunale per i minorenni di Milano, Ciro Cascone, "abbiamo
ricevuto più di una decina di segnalazioni, da Milano e dalle
province lombarde. Alcuni sembrano falsi allarmi. Su tre o
quattro casi, invece, ci stiamo concentrando particolarmente
perché appaiono abbastanza attinenti" al fenomeno 'Blue Whale'.   
				In particolare, i casi sospetti riguardano una ragazzina nata
nel 2002, due nel 2004 e uno nel 2005. Le vittime del 'gioco' si
sono inflitte "taglietti sulle labbra", ma non solo, e hanno
parlato tutte di un "curatore" che le avrebbe agganciate sul web
per poi proseguire le comunicazioni su WhatsApp.   
				          