
            
            (ANSA) - MONZA, 29 MAG - Un 24enne albanese, residente in
provincia di Monza, è stato arrestato dalla Polizia di Stato di
Monza con le accuse di violenza sessuale, sequestro di persona,
lesioni personali e atti persecutori, di cui sarebbe stata
vittima la sua ex fidanzata, sia durante la relazione sia
successivamente.   
				   La giovane, una studentessa italiana di 21 anni, ha
presentato denuncia nel febbraio scorso, raccontando di aver
subito violenze psicologiche, fisiche e sessuali, iniziate
quando era ancora minorenne, tra il settembre 2012 e la fine del
2013. In un'occasione il giovane l'avrebbe sequestrata e, per
punizione dopo una lite, l'avrebbe rinchiusa per giorni nella
cantina condominiale del suo palazzo. Una volta finita la
relazione poi, avrebbe iniziato a perseguitarla.   
				          