

Vincenzo Ciconte 






Un karaoke può far arrossire il Pd? In Calabria sì. Soprattutto se a cantare abbracciati sono un candidato alle amministrative di Catanzaro e due presunti luogotenenti del clan Arena. L’aspirante consigliere comunale in questione è Fabio Celia, uomo di punta di una lista civica che sostiene il candidato sindaco dem Vincenzo Ciconte. Qualche settimana fa, Celia si è fatto beccare (e filmare) in compagnia degli uomini del clan Arena, arrestati poco dopo per ordine della Dda di Catanzaro. I tre – testimonia un video – sono insieme ad una festa, animata da slogan e cori a sostegno del candidato.
Elezioni Catanzaro, il candidato che imbarazza il Pd












 
	         




Il filmato, scovato dal Corriere della Calabria, è recente. È stato postato su Facebook il 7 maggio scorso da Nicolino Gioffrè, considerato dagli inquirenti “l’amministratore delegato” del clan Arena nell’area di Catanzaro. Insieme a lui, c’è Costantino Lionetti, altro “cliente” della Dda di Catanzaro. E con loro c’è Celia, per nulla imbarazzato neanche dal siparietto che i due compari montano, fra boccacce, risate e karaoke (trash), sulle note di Massimo Ranieri. Orgoglioso, Celia mostra il santino e a Gioffrè, che si improvvisa intervistatore, dichiara “Un voto libero per tutti”. Al luogotenente del clan Arena non basta. Ed ecco che Celia snocciola una dichiarazione, preconfezionata da campagna elettorale: “Oggi non farti oscurare dal bisogno, il bisogno soffoca, si costruisce con la cultura”. Parole che piacciono a Gioffrè. “Basta – gli dice -  mi sto eccitando”.

La festa prosegue fra canzoni e risate. Anche l’aspirante consigliere comunale si cimenta al microfono e da lì urla “Vota Celia”. Un appello inutile se passerà la linea dettata dal candidato sindaco e dal Pd, che da Celia si sono affrettati a prendere le distanze, chiedendone il ritiro. Con buona pace delle giustificazioni del candidato, che tramite il suo legale ha fatto sapere di aver “semplicemente partecipato ad una festa di compleanno senza chiedere la lista degli invitati”.

Dopo una mattinata di silenzio, Ciconte si è affidato ad una nota per chiedere all’aspirante consigliere comunale di ritirare la candidatura. “Sono distante anni luce da vicende del genere, perché il mio impegno politico è stato sempre improntato alla trasparenza, alla rettitudine e al pieno rispetto della legge – fa sapere il candidato sindaco dem - Non vogliamo alcun voto proveniente da ambienti criminali, il nostro impegno è finalizzato a che non ci siano ombre e opacità alcune nell'amministrazione che guiderò con il voto pulito e onesto dei cittadini catanzaresi”. Anche il Pd regionale, tramite il suo segretario Ernesto Magorno, ha messo le mani avanti. “A prescindere dai risvolti penali della vicenda, come partito chiediamo l’immediato ritiro di quella candidatura”. Parole dure, ma forse di prammatica. E che rischiano di non riuscire a dissipare le ombre (giudiziarie) sul gruppone a trazione dem che aspira a governare Catanzaro e di riflesso sull’intero centrosinistra regionale, terremotato da più di un’indagine di mafia.

A Catanzaro il problema si chiama Vincenzo Ciconte, indagato nell’inchiesta Rimborsopoli, che ha svelato "l’allegra" gestione bipartisan dei soldi destinati all'attività dei gruppi in Consiglio regionale. Il giudizio di fronte alla Corte dei conti lo ha visto assolto, ma sul piano penale la questione è diversa. E per il candidato sindaco dem, la procura aveva chiesto il processo sebbene il giudice debba ancora decidere al riguardo. 

In Consiglio regionale invece, i problemi sono più gravi. E non solo perché la prima giunta Oliverio è stata travolta dall’inchiesta Rimborsopoli e macchiata dall’indagine in odor di mafia che ha lambito uno degli assessori dell’epoca, Nino De Gaetano. In maggioranza, a sostegno del governatore Mario Oliverio, ci sono non solo più di un paio di consiglieri accusati aver intascato soldi destinati all’attività politica dei gruppi, ma anche personaggi ben più “ingombranti”. Orlandino Greco, primo eletto della lista “Oliverio Presidente”, è accusato di aver ottenuto l’appoggio della cosca Bruni di Cosenza in occasione di appuntamenti elettorali compresi tra il 2003 e il 2013. La Dda di Catanzaro, il 21 giugno dell'anno scorso, ne aveva chiesto l’arresto ma il gip distrettuale, , non l’ha concesso. Attende l'esito dell'udienza preliminare anche il vicepresidente del consiglio regionale Francesco D'Agostino, pure lui eletto nella lista Oliverio presidente, accusato di essere il prestanome di un'azienda in realtà di proprietà di un pericoloso clan della Piana di Gioia Tauro. Un’altra azienda invece ha fatto finire nei guai il consigliere e autosospeso presidente della commissione antindrangheta, Arturo Bova, in passato legato da un rapporto societario al boss Leonardo Catarisano.
 






