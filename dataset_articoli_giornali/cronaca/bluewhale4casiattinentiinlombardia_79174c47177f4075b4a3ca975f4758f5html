
            
            (ANSA) - MILANO, 31 MAG - "Nelle ultime due settimane abbiamo
ricevuto più di una decina di segnalazioni, da Milano e dalle
province lombarde. Alcuni sembrano falsi allarmi. Su tre o
quattro casi, invece, ci stiamo concentrando particolarmente
perché appaiono abbastanza attinenti". Lo ha detto il
procuratore della Repubblica presso il Tribunale per i minorenni
di Milano, Ciro Cascone, interpellato sui casi sospetti di Blue
Whale - il "gioco" sul web che può spingere le giovani vittime
fino al suicidio - a Milano e in Lombardia, a margine di un
convegno sul cyberbullismo a Palazzo Pirelli.   
				   "Stiamo attenzionando tutti i casi che potenzialmente possono
rientrare in questa stupida moda. E' più un fenomeno che sta
creando allarmismo, ma ci sono delle situazioni singole che sono
riconducibili e che stiamo approfondendo" ha spiegato Cascone.   
				Le segnalazioni, ha proseguito il procuratore, "di norma
arrivano dalla scuola" e riguardano ragazzi "molto piccoli, tra
i 12 e i 13 anni, la maggior parte femmine".   
				          