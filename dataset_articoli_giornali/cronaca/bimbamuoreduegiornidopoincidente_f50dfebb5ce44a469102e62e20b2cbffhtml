
            
            (ANSA) - FERRARA, 16 LUG - E' morta dopo due giorni di cure
all'ospedale una bimba di 9 anni, Saphira, gravemente ferita
dopo essere stata investita da un'auto mentre attraversava la
strada a Campolungo di Ostellato, nel Ferrarese. Era stata
trasportata con l'eliambulanza al Bufalini di Cesena e
ricoverata in rianimazione; le sue condizioni erano apparse
subito disperate.   
				   La piccola venerdì verso le 13 stava rientrando dal campo
estivo ed era appena scesa da un pullmino davanti all'abitazione
di una zia, quando era stata investita sulla strada provinciale
da una Fiat Punto condotta da un ventottenne del luogo e
sbalzata per parecchi metri. I rilievi sono stati eseguiti dai
carabinieri.   
				          