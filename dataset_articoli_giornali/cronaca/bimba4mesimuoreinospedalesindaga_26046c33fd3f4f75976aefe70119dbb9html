
            
            (ANSA) - BARI, 30 MAG - La Procura di Bari ha aperto
un'indagine sulla morte di una bambina di quattro mesi
nell'ospedale pediatrico Giovanni XXIII. Il pm Baldo Pisani
ipotizza il reato di omicidio colposo a carico di ignoti.   
				   Sulla base delle cartelle cliniche sequestrate dalla Polizia
e della denuncia dei genitori della bambina, il magistrato sta
identificando i sanitari che hanno avuto in cura la piccola per
individuare eventuali responsabilità. La bambina è stata
ricoverata due giorni fa nel reparto di malattie infettive con
problemi respiratori e una diagnosi di bronchiolite. Fino a
questa notte le sue condizioni sembravano stazionarie. Alle 2
c'è stata l'ultima poppata, poi la bambina è stata messa nella
culla, dove si è addormentata. Intorno alle 5 è stata trovata
morta. I genitori hanno chiamato la Polizia e sporto denuncia.   
				   Sarà l'autopsia ad accertare le cause della morte, se legate
ai problemi respiratori di cui la bambina soffriva da alcuni
giorni, oppure se si sia trattato di un rigurgito nel sonno.   
				          