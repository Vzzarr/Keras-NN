
            
            LUCCA, 17 LUG - Un operaio della azienda del gas Gesam è rimasto
ustionato su gran parte del corpo a causa di un ritorno di
fiamma, mentre stava lavorando al cantiere per la sostituzione
delle tubazioni del gas nel quartiere San Concordio di Lucca.   
				L'uomo è stato trasportato in gravi condizioni all'ospedale di
Cisanello dall'elisoccorso Pegaso, atterrato sugli spalti delle
mura, davanti allo stadio. Ferito più lievemente anche un suo
collega. L'incidente si è verificato al cantiere attualmente
aperto tra via Urbiciani e via Consani, a San Concordio. L'uomo
era al lavoro con altri colleghi su una tubazione quando è stato
investito da una fiammata. Il calore ha deformato, fondendola,
anche la transenna in plastica che delimita il luogo di lavoro.   
				Subito è scattato l'allarme e l'operaio è stato trasportato in
ambulanza per il rendez vous con Pegaso. Il secondo operaio è
stato trasferito all'ospedale di Lucca.   
				          