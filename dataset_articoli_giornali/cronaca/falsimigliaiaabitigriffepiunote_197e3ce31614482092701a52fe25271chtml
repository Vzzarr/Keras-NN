
            
            (ANSA) - NAPOLI, 31 MAG - Migliaia di marchi delle griffe più
note al mondo su abiti e accessori falsi sono stati scoperti dai
carabinieri in un laboratorio di Qualiano (Napoli) dove sono
state arrestate sei persone per contraffazione di capi di
abbigliamento e ricettazione in concorso. Erano in un garage che
avevano adibito a opificio per la fabbricazione di capi di
abbigliamento con griffe contraffatte. Durante la perquisizione
rinvenuti e sequestrati 1700 capi di abbigliamento con
famosissime griffe contraffatte; 2730 capi e accessori
(leggings, maglie, canotte, pantaloncini, costumi, borse,
borsellini, ciabatte) su cui la griffe sarebbe stata apposta a
breve con colle dannose per la salute, oltre che punzonatrici,
un forno per l'asciugatura, una macchina da cucire, un
macchinario per la stampa a inchiostro freddo e ancora clichè e
punzoni per la realizzazione dei marchi contraffatti. Per i sei
sono stati disposti gli arresti domiciliari.   
				          