
            
            (ANSA) - NUORO, 15 LUG - E' stato recuperato stamattina nel
lago Mulargia il cadavere di Remo Frau, l'uomo di 50 anni che 15
giorni fa era uscito in barca insieme a Remo Sirigu, di 41, e al
figliastro 17enne di Frau, Nicosur, tutti di Orroli, senza mai
fare rientro a casa. Il cadavere è affiorato in superficie ed è
stato recuperato dai sommozzatori, a poca distanza del luogo in
cui tre giorni fa era stato ripescato il corpo di Sirigu.   
				   La salma è stata trasportata al policlinico di Monserrato
dove l'anatomopatologo Roberto Demontis eseguirà l'autopsia. Le
ricerche dei sommozzatori dei vigili del fuoco e dei
carabinieri, coordinate dal comandante della Compagnia di Isili
Paolo Bonetti, proseguono senza sosta per cercare di recuperare
il corpo di Nicosur, figlio della moglie romena di Remo Frau. I
tre erano partiti da Orroli ed erano usciti nel primo pomeriggio
di sabato 1 luglio per una battuta di pesca su una barca in
vetroresina.   
				          