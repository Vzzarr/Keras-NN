
            
            (ANSA) - AVETRANA (TARANTO), 15 LUG - "Questo é uno dei mari
più belli d'Italia secondo me e lo stanno cominciando a scoprire
ormai in tanti, anche dall'estero. Addirittura Trump si sta
scomodando a venire in Puglia quest'estate, incoraggiato dalla
figlia, che si è innamorata di questa regione. Io dico: abbiamo
una cosa bellissima e l'andiamo a sciupare così? Ci sono altre
soluzioni per i reflui". Lo ha detto Romina Power incontrando,
per ringraziarle ed incoraggiarle, le madri e le donne di
Avetrana che ad Urmo Specchiarica (Taranto) hanno più volte
fermato pacificamente le ruspe impegnate nella costruzione del
depuratore consortile di Manduria e Sava, a ridosso di una
splendida riserva naturale, e sono state denunciate dalle forze
dell'ordine. L'attrice statunitense ha scelto la zona come una
delle mete delle sue vacanze estive e da tempo sostiene la
protesta dei cittadini contro la localizzazione dell'impianto e
l'ipotesi di scarico emergenziale in mare dei reflui.   
				          