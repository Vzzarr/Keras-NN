
            
            (ANSA) - MILANO, 15 LUG - La notte scorsa sono stati affissi
a Milano manifesti firmati da Forza Nuova all'esterno delle sedi
di una quindicina di Circoli del Partito Democratico. Ne dà
notizia il presidente dell'Anpi provinciale di Milano, Roberto
Cenati, il quale sottolinea che "Milano è stata da tempo scelta
dalle organizzazioni neofasciste e neonaziste come luogo di
incontri, di convegni e manifestazioni anche a livello europeo".   
				"Dopo l'irruzione di Casa Pound in Consiglio Comunale del 29
giugno scorso si assiste ad un crescendo di provocazioni
neofasciste e neonaziste che destano profonda preoccupazione in
tutti noi". "Mentre esprimiamo la nostra solidarietà al Partito
Democratico metropolitano - afferma Cenati - chiediamo alle
pubbliche autorità di intervenire con fermezza per individuare e
denunciare i responsabili di queste continue provocazioni
neofasciste che si verificano nel cuore della nostra città. La
Costituzione repubblicana, le leggi Scelba e Mancino devono
essere rispettate ed applicate".   
				          