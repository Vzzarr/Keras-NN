
Il ministro della Salute Beatrice Lorenzin propone la consegna della medaglia d'oro al merito della Sanità pubblica al virologo Roberto Burioni, noto per la sua battaglia sui social contro le tesi anti-vaccini, che gli è costata anche minacce di morte su Facebook. Burioni, nato nel 1962 a Pesaro, è ricercatore e professore Ordinario di Microbiologia e Virologia presso la Università Vita-Salute San Raffaele di Milano. Nel maggio 2016 ha fatto scalpore una sua polemica tv con Red Ronnie, che aveva definito le vaccinazioni "una follia".

Il successivo post su Facebook in cui il virologo stigmatizzava il diffondersi delle teorie "no-vax" alle quali, denunciava, anche la tv pubblica dà ampio risalto, aveva avuto un boom di contatti, con 5 milioni di visualizzazioni e 50mila condivisioni. Da quel momento il medico ha scritto numerosi post, seguitissimi da un crescente numero di sostenitori del pensiero scientifico e dell'utilità delle vaccinazioni, ma anche da molti critici, fino agli eccessi degli insulti e delle minacce.


Il post minatorio contro Burioni



 
	         




 "Voglio esprimere tutta la mia solidarietà e la mia vicinanza al medico Roberto Burioni - sottolinea Lorenzin - vittima in questi giorni di durissimi attacchi e vili minacce, anche di morte, sui social solo per il fatto di sostenere inconfutabili verità scientifiche a sostegno delle vaccinazioni. Per questa ragione a aggiunge il ministro - ho deciso di proporre per il dottor Burioni il conferimento della medaglia d'oro al merito della Sanità pubblica per il suo impegno costante a difesa della scienza e nella promozione delle vaccinazioni come indispensabile e fondamentale strumento di prevenzione della salute pubblica".






