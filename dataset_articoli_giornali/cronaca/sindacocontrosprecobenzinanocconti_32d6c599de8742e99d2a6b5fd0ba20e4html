
            
            (ANSA) - VENEZIA, 1 GIU - La troppa volontà di risparmiare
come un bravo amministratore è costata a Gianluca Bernardinello,
sindaco di Pettorazza Grimani, piccolo comune in provincia di
Rovigo, una bacchettata della Corte dei Conti. Per recuperare
qualche soldo utile per altre iniziative aveva deciso di
rifornirsi sul libero mercato, a prezzi quindi più economici,
del carburante necessario ai mezzi dell'amministrazione
municipale, con un risparmio del 7-8%. Ma la risposta della
Corte dei Conti ha bloccato ogni velleità di risparmio: per i
giudici, infatti, l'amministrazione municipale, come le altre,
per il triennio 2017-2019, deve seguire la disciplina che regola
l'acquisizione centralizzata di beni e servizi da parte delle
pubbliche amministrazioni tramite le centrali di committenza e
in particolare la Consip, società in house del ministero
dell'economia.   
				          