
            
            (ANSA) - ANCONA, 29 MAG - ''Convocherò il dottor Massimiliano
Mecozzi nella sede dell'Ordine, come prevede la procedura, poi
deciderò se aprire un provvedimento a suo carico, che porterò in
Commissione disciplinare. La Commissione opera secondo un
ventaglio di possibilità, che vanno dall'avvertimento alla
censura, dalla sospensione alla radiazione dall'Ordine dei
medici''. Il dottor Paolo Maria Battistini è il presidente
dell'Ordine dei medici della provincia di Pesaro. Conosce bene
Mecozzi. ''So che all'Ordine - dice all'ANSA - non è mai
arrivata alcuna segnalazione da parte di pazienti o familiari
scontenti del suo operato, né alcuna denuncia''. Ora però il
dottor Mecozzi è indagato per omicidio colposo, per aver curato
il piccolo Francesco, 7 anni appena, esclusivamente con farmaci
omeopatici, portandolo - secondo l'ipotesi accusatoria - alla
soglia di un coma da cui non si è più risvegliato.   
				          