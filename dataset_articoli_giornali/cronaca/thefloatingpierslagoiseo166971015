
Il programma non è ancora ufficiale - probabilmente verrà presentato il 6 giugno, una volta completati gli ultimi studi di fattibilità - ma le idee sono tante e soprattutto c'è una certezza: i sindaci di Sulzano e Monte Isola vogliono celebrare in grande stile il primo anniversario di The Floating Piers, l'installazione di Christo che dal 18 giugno al 3 luglio 2016 fece del lago d'Iseo uno dei luoghi più famosi e visitati del mondo.
 
Fasci di luce sul lago d'Iseo, ricordando The Floating Piers
    L'appuntamento più scenografico - come dimostrano le foto delle prime prove tecniche che già circolano sui social network - sarà senz'altro quello con i "Giochi di luce sul Sebino", che prevede per la serata del 18 giugno la proiezione di alcuni fasci luminosi sul lago per riprodurre idealmente il percorso tracciato un anno fa sull'acqua dalle passerelle galleggianti: "Saranno accesi non appena farà buio per rimanere visibili più o meno fino all'una di notte - spiega Fiorello Turla, il sindaco di Monte Isola - Ma la festa per noi inizierà già il 17 giugno, quando i nostri ristoratori porteranno le loro specialità in piazza preparando una tavolata all'aperto lunga circa 150 metri, che sarà posizionata sopra una moquette color arancione della stessa sfumatura di The Floating Piers. Questa serata, dedicata ai piatti più rappresentativi della nostra cucina, sarà riproposta il 18 giugno e anche il 3 luglio, anniversario della chiusura delle passerelle".

D'altronde l'obiettivo di queste iniziative è quello di "far vivere il territorio e valorizzare le eccellenze locali anche al di là dell'evento eccezionale che fu l'opera di Christo - precisa Paola Pezzotti, primo cittadino di Sulzano - Per il weekend che va dal 16 al 18 giugno abbiamo in programma una tre giorni all'insegna dello street food, mentre quello successivo sarà dedicato ai prodotti a km 0".
 
I sedici giorni di 'The Floating Piers': best moments
    Legata a The Floating Piers sarà anche la grande mostra fotografica che verrà allestita a partire dal 18 giugno sia a Monte Isola sia a Sulzano: un percorso scandito da pannelli realizzati con scatti firmati dai professionisti che documentarono il work in progress dell'opera di land art, ma anche con le fotografie dei visitatori, che furono quasi un milione e mezzo.

"Abbiamo lanciato un appello sulle pagine Facebook di entrambi i comuni per invitare chi l'anno scorso ha camminato sulle passerelle galleggianti a mandarci gli scatti più significativi - continua Turla - La risposta è stata ottima, abbiamo ricevuto quasi 4mila foto. Un'ulteriore dimostrazione di quanto le persone abbiano amato l'opera di Christo".






