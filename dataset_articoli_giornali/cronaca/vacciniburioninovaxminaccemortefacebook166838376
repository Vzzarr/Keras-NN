
Minacce di morte contro Roberto Burioni, il medico del San Raffaele docente di virologia e da mesi impegnato in una campagna, tutta sui social, a favore delle vaccinazioni. "Ho un proiettile con il suo nome pronto in canna": questo il commento (ora rimosso) che un utente ha postato sotto un post che il medico ha pubblicato su Facebook per sostenere il decreto sui vaccini obbligatori per l'iscrizione all'asilo nido e alla materna, deciso  dal governo nei giorni scorsi. "E' incredibile che in Italia si possano ricevere minacce di morte solo per il fatto di sostenere verità scientifiche. Sentirò il mio avvocato e le forze dell'ordine per avere dei consigli e capire cosa fare", ha commentato a Repubblica Burioni, a proposito delle minacce ricevute.





 
	         




 La segnalazione del post ai danni di Burioni è stata fatta da David Puente, blogger ed esperto di comunicazione, che nel suo profilo Facebook ha pubblicato lo screenshot della minaccia ricevuta dal docente del San Raffaele. Il medico, paladino pro-vaccinazioni, da mesi sui social è impegnato in una campagna a favore dell'obbligo vaccinale, e contro il movimento no-vax italiano e i medici ad esso vicino. Quando, la settimana scorsa, l'Ordine dei medici di Milano ha deciso di radiare Dario Miedico per le sue posizioni controverse sui vaccini, sui social Burioni è stato netto: "Fuori due", ha scritto il professore di via Olgettina, riferendosi anche al precedente di Roberto Gava. Ovvero, il primo medico vicino a no-vax radiato dall'Ordine dei medici: in questo caso quello di Treviso, nelle scorse settimane.
 
"Ricevere minacce di morte - ha aggiunto a Repubblica Burioni - è assurdo: negli ultimi 400 anni sfido a trovare altri scienziati minacciati di morte per il solo fatto di sostenere inoppugnabili verità scientifiche accettate come tali dalla comunità medica mondiale. E' un segno del terribile degrado culturale e della inciviltà diffusa. Dobbiamo combattere per fare vincere la verità e la scienza contro la bugia e la superstizione". A difesa di Burioni, il pd Federico Gelli ha anche annunciato che presenterà un'interrogazione parlamentare.

A sostegno di Burioni anche Alberto Zangrillo, medico personale di Silvio Berlusconi e collega del 'paladino pro-vaccini' al San Raffaele: "Io sto con Burioni, sparate anche a me - ha scritto sui social il primario di rianimazione di via Olgettina - "Al mio caro amico e illustre collega, Roberto Burioni sta succedendo quello che avevo, purtroppo, ampiamente previsto: affermando la verità, supportata da solide e inconfutabili risultanze scientifiche, diventa il più facile dei bersagli per gli ottusi sostenitori delle pratiche terapeutiche alternative alla evidence based medicine".






