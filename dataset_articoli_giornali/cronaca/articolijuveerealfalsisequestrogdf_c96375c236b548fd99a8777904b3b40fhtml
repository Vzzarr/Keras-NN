
            
            (ANSA) - TORINO, 3 GIU - Oltre 250 mila articoli contraffatti
di Juventus e Real Madrid, finaliste questa sera della Champions
League, sono stati sequestrati dalla guardia di finanza.   
				L'operazione 'Leggenda', dal nome della serigrafia della nuova
t-shirt registrata dal club bianconero, ha permesso alle fiamme
gialle di sventare una frode da 2 milioni di euro. Quattro i
denunciati per vendita di prodotti contraffatti, ricettazione e
frode in commercio: sono accusati di gestire una vera e propria
industria del tarocco, con basi logistiche tra Piemonte,
Calabria e Veneto.   
				   Le operazioni, coordinate dalla Procura di Torino, hanno
consentito di ricostruire l'intera filiera produttiva e
distributiva della contraffazione. E di sequestrare anche il
materiale necessario per produrre i falsi: due stamperie con
macchinari a pieno regime, con plotter, stampanti, personal
computer collegati in rete con relativi file dei loghi
contraffatti, cucitrici e confezionatrici.   
				          