

Alberto Abruzzese 

"È incredibile bocciare una figura come Frasca. Ma è inutile cercare singoli colpevoli di questa storia. Sono le regole a monte a essere sbagliate". Alberto Abruzzese, sociologo di fama, fino al 2011 in cattedra allo Iulm di Milano, è il primo firmatario dell'appello per Gabriele Frasca, ricercatore dell'università di Salerno, bocciato dalla commissione ministeriale per l'abilitazione a professore di prima fascia in Letterature comparate. Un caso sfociato in un ricorso al Tar, con la denuncia di presunti favoritismi nel concorso. "C'è un mercato tra docenti universitari sui candidati da promuovere a professori", confessa Abruzzese.

Perché ha firmato per Frasca?
"È inammissibile che uno studioso di tale rilevanza, prestigio e ricchezza culturale, possa essere ritenuto al di sotto di una soglia di apprezzamento. Un paradosso, senza considerare la buona o la cattiva coscienza del giudizio".

Ma non sarà il primo né l'ultimo docente respinto...
"Il caso Frasca rappresenta un'aberrazione tipica dell'università di questi ultimi anni. Si vogliono adattare agli studi umanistici valori e principi della formazione scientifica. Ma sono norme svuotate di senso: vorrebbero premiare innovazione ed eccellenza, invece succede il contrario. È un cane che si morde la coda...".

È scritto nel vostro appello che si "penalizzano gli innovatori nella ricerca"...
"C'è un perverso meccanismo: le commissioni accademiche rastrellano docenti inevitabilmente compromessi, a partire dai loro interessi personali. Si è sempre creato un mercato tra professori: io promuovo il tuo candidato di cui magari non sono neanche convinto della capacità scientifica, perché in cambio tu mi promuova il mio".

È un'accusa grave...
"È così, ho partecipato a tante commissioni e mi sono adattato io per primo a questo andazzo. Se alcuni di noi non fossero scesi a patti sulle scelte, non sarebbero riusciti a portare avanti gli allievi più meritevoli".

Nel ricorso di Frasca è indicato un presunto conflitto di interessi: uno dei commissari sarebbe il compagno di una candidata...
"È giusto averlo scritto nel ricorso, è coraggioso da parte di Frasca. Sarebbe un reato. Ma lo ripeto: quello che crea ingiustizia sono le ambiguità tra i docenti nelle commissioni".

Scusi, ma i professori che giudicano le idoneità sono sorteggiati. Il sistema non è blindato?
"Non c'entrano i sorteggi, la comunità accademica ha reti di interesse che vanno al di là della casualità, anche quando si vuole garantire una scelta giusta".

Frasca potrebbe essere vittima di questa "ambiguità"?
"Il punto è che è stato un errore pacchiano pensare di poter applicare questa routine a una personalità come Frasca".

Come giudica che nello stesso concorso sia stata giudicata idonea un'altra docente dell'università di Salerno?
"Non sono in grado di stabilire se la docente era più o meno meritevole di idoneità. Ma così si crea una competizione scellerata, risultato di una cattiva legge. E frutto spesso di conflitti tra le discipline: ad esempio un commissario con una formazione da italianista magari non si sentirà portato a giudicare benevolmente un candidato che ha una preparazione nella letteratura comparata, tanto più se ha incrociato altri saperi, in contesti non italiani".

Che fare?
"Semplificare le abilitazioni, inquinate da meccanismi di potere, inutili perché gettano poi i docenti nella lotta per la chiamata a cattedra".

Con l'appello vi rivolgete alla ministra?
"È la prima che dovrebbe intervenire. Ma sono altre istituzioni che dovrebbero fare tabula rasa delle regole accademiche. Scrissi all'ex presidente della Repubblica Napolitano di salvare l'università. Non ebbi alcuna risposta".






