
            
            (ANSA) - TORRE ANNUNZIATA (NAPOLI), 5 GIU - Omicidio nella
notte a Torre Annunziata (Napoli). Vittima è Alberto Benvenuto
Musto, 32 anni, già noto alle forze dell'ordine. L'uomo è giunto
cadavere la scorsa notte all'ospedale di Boscotrecase, nel
Napoletano. Sul caso indagano i carabinieri di Torre Annunziata
che al momento hanno accertato che la vittima, mentre viaggiava
a bordo di una Lancia in compagnia di un 33enne (del quale non
sono state fornite le generalità), lungo via Roma sarebbe stato
avvicinato da due persone in sella a uno scooter e col volto
coperto da caschi integrali, che avrebbero iniziato a fare fuoco
contro Musto, senza lasciargli scampo. I militari dell'Arma, nel
corso di un sopralluogo sul posto, hanno rinvenuto dieci bossoli
calibro 9.   
				          