
            
            (ANSA) - ORISTANO, 15 LUG - Blitz della Guardia di Finanza
all'ospedale San Martino di Oristano. Una decina di militari,
tutti in borghese, arrivati a bordo di quattro auto, ha fatto
irruzione dall'ingresso sul retro e ha raggiunto il nuovo corpo
dell'ospedale infilandosi poi in una porta che indicava il
locale spogliatoi. Il blitz, secondo quanto si è appreso, è
collegato all'inchiesta per corruzione aperta dalla Procura di
Oristano e legata alle assunzioni interinali. Nei giorni scorsi,
nell'ambito di questa indagine, è stato sentito come persona
informata dei fatti il governatore della Sardegna Francesco
Pigliaru. Oggi i finanzieri avrebbero acquisito una serie
documenti utili all'inchiesta. In mattinata sarebbero stati
notificati anche alcuni provvedimenti, ma al momento non si
parla di arresti.   
				          