
Una folla di oltre 500 persone, che scandendo la parola "Libertà" ha invaso piazza Scala. Protesta dei genitori "free vax" a Milano, davanti Palazzo Marino: l'iniziativa - lanciata dall'associazione Comilva, punta di diamante del movimento che in Italia si batte contro i vaccini obbligatori - è stata organizzata per dire no al decreto voluto dalla ministra Beatrice Lorenzin, che prevede l'entrata in vigore dell'obbligatorietà di 12 vaccinazioni per l'iscrizione a nidi e materne.
 
Milano, genitori no-vax in presidio: in centinaia davanti al Comune gridano "Libertà"

"Ogni bambino - hanno così scandito al megafono gli organizzatori, che fanno riferimento anche al comitato Genitori del no obbligo Lombardia, al movimento Giovani per il risveglio, e al Condav - ha diritto di crescere e svilupparsi secondo ciò che i genitori ritengono giusto per loro. Il governo, senza nessuna evidenza epidemiologica, sta cercando di punire chi non si conforma al pensiero unico scientifico. I nostri figli, secondo il decreto del ministero, non potranno piú andare a scuola perché pericolosi per la comunità, ma il pericolo non sussiste se si paga la multa prevista dal decreto".

La manifestazione si è svolta in contemporanea con altre 24 piazze in altrettante città italiane, come Roma, Firenze e Torino. in piazza Scala per protestare, così, si sono ritrovati genitori, nonni e bambini, tutti uniti nello scandire slogan come "Milano non si piega"  e "Se c'è rischio di errore, decide il genitore". Netta, però, la presa di distanza dagli episodi violenti degli ultimi giorni: la protesta contro la Lorenzin al centro vaccinale di Treviglio, organizzata da un movimento di estrema destra, e le minacce online a Roberto Burioni, paladino pro-vaccinazioni.

Entrambi gli episodi sono stati condannati, "perché qui in piazza - dicono gli organizzatori, che rifuitano l'etichetta "no vax" - non ci sono violenti, ma solo genitori che rivendicano la loro libertà e la possibilità di scegliere liberamente come curare i propri figli".

 






