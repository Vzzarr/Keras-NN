

Bashir Soultan 






Bashir Soultan non vede i suoi tre figli e sua moglie da sette mesi. Di origini egiziane, Bashir vive in Italia da oltre quindici anni e dal 2004 si è trasferito a Torino ma il suo permesso di soggiorno è scaduto a gennaio e l’ambasciata italiana al Cairo, dove si trovava fino a qualche mese fa per accudire la madre malata, gli ha negato il visto per rientrare in Piemonte. La fedina penale di Bashir è immacolata. Ma non è un problema di precedenti penali, è piuttosto una questione di ordinaria burocrazia. Bashir Soultan non è neppure un “clandestino”, ma fa l’imprenditore: alla Camera di commercio figura come amministratore delegato di una società, la Taur, che, con la collaborazione di un socio italiano, si occupa di vigilanza e sicurezza. Il problema di Bashir è che il suo permesso di soggiorno scade ogni anno e questa volta, nel periodo del rinnovo, lui si trovava forzatamente in Egitto dalla madre.

Dal 2015 Bashir, che ha 37 anni, è iscritto all’università, a Torino, alla facoltà di Economia aziendale dopo una laurea, conseguita al Cairo, in Medicina. "Sono bloccato qui - racconta - lontano dalla mia famiglia. Il mio bambino più piccolo si chiama Alì, ha tre anni e mezzo e vorrei riabbracciarlo. Non mi vede a casa da un sacco di tempo e ha detto alla mamma che secondo lui io sono morto. Al telefono mi chiama zio". La mancanza dei documenti che gli consentono di vivere regolarmente in Italia stanno mandando a rotoli anche la sua attività: "La mia società è nata a ottobre 2010. Ci occupiamo di vigilanza e sicurezza. Ma da qui è difficile gestire tutto". Ora Bashir si trova a Dubai dove ha appena ottenuto la residenza e spera nei prossimi giorni di avere un incontro al consolato per chiedere un nuovo visto.

Tutta la sua vita è in Piemonte da almeno 15 anni: qui sono nati i suoi tre figli, una femmina e due maschi. Sua moglie insegna alla scuola araba di Torino due volte a settimana. Vivono in un appartamento non lontano da piazza Benefica. "In tutta la mia vita sono tornato in Egitto solo due volte: sono partito a gennaio perché mia madre stava male".
L’uomo e sua moglie rinnovano da anni un permesso di soggiorno rilasciato dal tribunale dei minori, il cosiddetto “articolo 31” specifico per l’ assistenza ai suoi tre figli. "Ma con questo tipo di documento non posso richiedere un permesso di soggiorno per lungo periodo - racconta il padre di famiglia - e così ogni anno e mezzo si ripresenta lo stesso incubo, con una nuova richiesta al tribunale dei minori, una procedura lunga che può durare anche più di 8 mesi. A marzo, e poi a giugno, si sono tenute due udienze per il rinnovo ma io non ho potuto esserci perché sono bloccato qui e così anche la decisione del giudice è slittata".

"La presenza di entrambi i genitori è fondamentale", si legge in una delle ultime richieste presentate negli uffici di corso Unione Sovietica dal legale di Bashir, Mara Califano, che prosegue: "I ricorrenti non hanno più legami familiari significativi in Egitto e il loro rimpatrio comporterebbe il rischio di finire in una condizione di miseria". Il fascicolo che Bashir tiene sulla sua scrivania, dopo aver tentato di regolarizzare la sua posizione a ogni finestra aperta da un decreto flussi, è diventato enorme. Anche negli uffici dell’immigrazione di via Grattoni ormai è di casa: "Non so nemmeno io quante volte sono andato a chiedere informazioni e presentare documenti", dice. I suoi figli hanno finito da oltre un mese la scuola a Torino: "La loro vita è qui, e anche la mia. Sono stato in Egitto, poi a Dubai, ma non appartengo più a questi Paesi. Io mi sento italiano".






