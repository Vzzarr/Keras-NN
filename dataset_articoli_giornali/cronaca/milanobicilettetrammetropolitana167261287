

Ciclisti in metropolitana (fotogramma)

Allargare e consolidare la sperimentazione avviata alcuni anni fa su tutte le linee della metropolitana, ma soltanto su due linee di superficie: la possibilità per i ciclisti di salire a bordo dei tram con la loro bicicletta. Non negli orari di punta, ovviamente, per evitare di occupare troppo spazio e scatenare guerre di posizione con gli altri passeggeri, e soltanto su quei tram, come i modelli “Sirio” e “Sirietto”, che hanno il pianale ribassato, quindi un accesso facile anche per le due ruote. Ma comprendendo anche linee che tagliano o circumnavigano ampie parti della città.

Il Consiglio di Municipio 1 ha votato venerdì sera una delibera che chiede al Comune l’estensione della sperimentazione già in atto sulle linee 7 e 31, dove le bici a bordo sono ammesse — e si possono portare senza pagare un biglietto aggiuntivo — da inizio servizio alle 7 e dalle 20 a fine servizio e, per tutto il giorno, il sabato e la domenica. A favore della proposta del consigliere Pd Ludovico Manzoni hanno votato tutti, anche le opposizioni, tranne la Lega. «Da quando c’è questa possibilità non sono mai stati segnalati problemi sulle linee che permettono ai ciclisti di salire sul tram con la bici — spiega Manzoni — e per questo vorremmo provare a portare questa buona pratica anche su linee più frequentate». In particolare, la richiesta riguarda i tram delle linee 3, 9, 14, 15 e 24: per tutti loro nel corso della giornata si alternano i vecchi jumbotram, quelli arancioni con i tre gradini da salire, e i più nuovi (anche se ormai hanno qualche anno) modelli 7000 e 7500, i “Sirio” e i “Sirietto”, appunto.

«Speriamo che la nostra delibera venga recepita al più presto dagli uffici tecnici del Comune e dalla giunta», aggiunge Manzoni. Perché, è la spiegazione di chi sostiene la sperimentazione, anche chi va in bici può avere bisogno di coprire dei tratti senza pedalare: per una pioggia improvvisa, ad esempio, o perché si devono percorrere tragitti troppo lunghi o su strade senza piste ciclabili e senza protezione per le due ruote.

La delibera del Municipio 1 si lega a un’altra richiesta, già avanzata al Comune: quella che siano sempre più le linee servite non soltanto dai vecchi modelli di tram, ma anche da quelli a pianale ribassato. In questo caso il senso non è solo un aiuto ai ciclisti, ma a chiunque abbia problemi di mobilità ridotta, dalle persone anziane a quelle in carrozzina, ma anche ai genitori con bambini nei passeggini, che hanno sempre bisogno di un aiuto per salire o scendere dai vecchi tram. E se è impossibile pensare di sostituire tutto il parco vetture eliminando quelle scomode, dal Municipio 1 arriva un’altra idea: una app per smartphone che segnali quando a una fermata è in arrivo un tram vecchio modello o uno a pianale ribassato, quindi utilizzabile senza bisogno di aiuto da disabili, ciclisti e genitori con passeggino.






