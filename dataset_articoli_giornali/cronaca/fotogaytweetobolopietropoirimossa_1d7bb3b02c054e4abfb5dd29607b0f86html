
            
            (ANSA) - ROMA, 2 GIU - Una foto di Krzysztof Charamsa, il
monsignore polacco che alla vigilia del Sinodo del 2015 fece
coming out presentando il suo compagno in una conferenza stampa
a giornalisti e tv, e proclamando che la Chiesa discrimina i
gay, è stata oggi twittata a sorpresa dall'account dell'"Obolo
di San Pietro", l'istituzione vaticana che si occupa della
carità del Papa. Il tweet con la foto dell'ex officiale della
Congregazione per la Dottrina della Fede, è rimasto on line un
paio d'ore ed è stato poi rimosso. La sala stampa vaticana ha
fatto notare che l'account twitter dell'Obolo di San Pietro è
gestito esternamente.   
				   Charamasa era ritratto proprio con il suo fidanzato in uno
dei momenti della conferenza stampa del 3 ottobre 2015 a Roma.   
				Nel messaggio twitter si leggeva: "Chiesa in cammino, con gioia,
in ascolto delle inquietudini". Poi c'era l'invito a leggere un
messaggio di Papa Francesco che rinvia ai contenuti di un'omelia
del pontefice del 4 maggio nella messa a Casa Santa Marta.   
				          