
            
            (ANSA) - NAPOLI, 1 GIU - Forti dell'appartenenza al clan
Fabbrocino avevano tentato di estorcere 15000 euro a un
imprenditore del settore turistico attivo nella provincia di
Avellino e all'estero picchiandolo barbaramente all'interno di
un'area di servizio del Baianese. Gli occhi delle telecamere a
circuito chiuso presenti nella zona ripresero la scena
consentendo ai carabinieri di individuare gli aggressori.   
				   Due gli arrestati: sono Felice Pannone, originario di San
Paolo Belsito (Napoli), di 27 anni. E Michele Buonaiuto, nato ad
Ottaviano, di 59 anni.   
				   Ad eseguire la misura cautelare emessa dal Gip di Napoli sono
stati i carabinieri del Nucleo Investigativo del Comando
Provinciale di Avellino su richiesta della Dda. 
   Tentativo di estorsione e lesioni personali i reati
contestati aggravati dall'aver commesso i fatti avvalendosi
della forza intimidatrice derivante dall'appartenenza alla
famiglia Fabbrocino.   
				          