
            
            (ANSA) - CORIGLIANO CALABRO (COSENZA), 28 MAG - Una nave
mercantile battente bandiera turca, la "Kaptan Hilmi III", con a
bordo 256 migranti è approdata nel porto di Corigliano Calabro.   
				Sull'imbarcazione ci sono 199 uomini e 57 donne. Sette sono i
minori. Diverse le nazionalità dei migranti, quasi tutti di
origine subsahariana.   
				   I migranti sono stati soccorsi nei giorni scorsi nel
Mediterraneo dall'equipaggio del mercantile mentre erano a bordo
di un gommone. Dopo che saranno conclusi lo sbarco ed i
controlli sanitari, i migranti, le cui condizioni generali sono
buone, saranno trasferiti in centri di accoglienza dislocati in
varie regioni, secondo il piano di riparto predisposto dal
Ministero dell'Interno.   
				   Le operazioni di sbarco sono coordinate dalla Prefettura di
Cosenza, coadiuvata dalle autorità portuali e dalle forze
dell'ordine.   
				          