
            
            (ANSA) - CREMONA, 1 GIU - Un italiano e due marocchini sono
stati arrestati dalla polizia con l'accusa di avere sottoposto a
violenza sessuale aggravata di gruppo una ragazza di 20 anni. Il
fatto è avvenuto a Crema (Cremona) il 25 maggio all'interno di
uno stabile abbandonato e gli arresti sono stati compiuti due
giorni dopo, come è stato riferito oggi in una conferenza in
questura a Cremona. Le indagini hanno preso avvio dopo la
denuncia presentata dalla ragazza. Gli indizi hanno trovato
iniziale riscontro nel referto medico stilato dai sanitari
dell'ospedale di Crema che hanno fornito le prime cure e hanno
riscontrato inequivocabili tracce della violenza subìta. Le
indagini, svolte dal commissariato di Crema e coordinate dalla
Procura di Cremona, hanno consentito di individuare, sulla base
della descrizione riferita dalla vittima, sia il luogo del
reato, sia i tre rintracciati e arrestati poco dopo. I fermi
sono stati convalidati dal gip che ha emesso a carico degli
indagati le misure cautelari in carcere.   
				          