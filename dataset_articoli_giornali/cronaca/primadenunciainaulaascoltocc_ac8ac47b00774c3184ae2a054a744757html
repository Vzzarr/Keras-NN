
            
            (ANSA) - LOCRI (REGGIO CALABRIA), 1 GIU - E' una ragazza
minorenne la prima vittima di violenza che si è rivolta per
denunciare il proprio aggressore nell'aula audizioni aperta da
pochi giorni nella sede del gruppo carabinieri di Locri
nell'ambito dell'iniziativa "Una stanza tutta per te" promossa
dall'Arma e dal Soroptimist International.   
				   La vicenda che vede coinvolta la minore, riferiscono i
carabinieri che non forniscono però ulteriori dettagli, assume
profili di elevata gravità se si tiene conto della giovanissima
età della vittima, della provenienza straniera dell'aggressore e
del luogo pubblico dove è avvenuto l'atto criminoso. "E'
veramente importante che una vittima di violenza - è detto in un
comunicato - abbia trovato la forza ed il coraggio di abbattere
il muro del silenzio e della vergogna ed abbia deciso di
denunciare immediatamente la violenza subita. Un risultato reso
possibile dalla presenza di un ambiente riservato, dove con
tranquillità è stato più facile compiere un atto di vero
coraggio e grande forza".   
				          