

Giuseppe Giorgi 






Colpo alla 'ndrangheta. I carabinieri del Comando provinciale di Reggio Calabria hanno arrestato Giuseppe Giorgi, 56 anni, detto "u capra", era ricercato dal 1994. L'uomo è stato bloccato stamani poco dopo le 8 a San Luca, nella sua abitazione, dai carabinieri del Reparto operativo di Reggio Calabria insieme a quelli dello Squadrone Cacciatori Calabria. Deve scontare una condanna a 28 anni e 9 mesi per associazione finalizzata al traffico internazionale di sostanze stupefacenti.

Giorgi era nascosto in un piccolo bunker ricavato sopra il camino della sua abitazione. I militari già da alcuni giorni avevano il sospetto che il latitante si trovasse nella sua abitazione e la notte scorsa, verso le 3.30 sono entrati ed hanno iniziato la perquisizione. Dopo circa 5 ore di lavoro, quando i carabinieri hanno cominciato a rompere le pareti alla ricerca del rifugio, Giorgi si è fatto sentire. I carabinieri hanno dovuto lavorare ulteriormente perché si era bloccato il congegno che consentiva l'apertura, attraverso lo spostamento di una pietra del pavimento. Una volta sistemato il dispositivo il ricercato è uscito e si è fatto ammanettare. Il bunker era di piccole dimensioni e serviva soltanto per sfuggire ai controlli in caso di perquisizione.

Giorgi è ritenuto elemento di vertice della cosca Romeo alias "Staccu" operante prevalentemente a San Luca e con ramificazioni in tutta la provincia e a livello nazionale e internazionale. Era ritenuto latitante di massima pericolosità e il suo nome era inserito nell'elenco dei cinque latitanti più pericolosi d'Italia e nel programma speciale di ricerca.

Il ministro dell'Interno, Marco Minniti, si è congratulato con il comandante generale dell'Arma dei carabinieri, Tullio Del Sette: "L'arresto di Giorgi - ha sottolineato il ministro - è un grandissimo successo investigativo che conferma il quotidiano impegno sul fronte della criminalità organizzata delle forze di polizia e della magistratura".






