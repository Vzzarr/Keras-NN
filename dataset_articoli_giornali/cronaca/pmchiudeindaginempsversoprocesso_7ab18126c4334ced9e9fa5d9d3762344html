
            
            (ANSA) - MILANO, 1 GIU - I pm Stefano Civardi, Mauro Clerici
e Giordano Baggio hanno chiuso le indagini su Mps, indagata in
base alla legge sulla responsabilità amministrativa degli enti
nel nuovo filone, trasmesso da Siena la scorsa estate, che
riguarda la contabilizzazione a saldi aperti dei derivati
Santorini e Alexandria e che ha già portato alla richiesta di
processo per Alessandro Profumo e Fabrizio Viola, ex presidente
ed ex ad di Mps, e di Paolo Salvadori, ex presidente del
collegio sindacale dell'istituto, accusati di falso in bilancio
e aggiotaggio. Per la posizione dell'istituto la Procura aveva
disposto l'archiviazione, ma il sostituto pg Felice Isnardi ha
deciso, come consente la legge, di disporre nuovi accertamenti.   
				Gli inquirenti, poi, hanno revocato l'archiviazione e hanno
chiuso l'inchiesta a carico della banca in vista della richiesta
di processo. Per Profumo, Viola e Salvadori (era stata chiesta
l'archiviazione ma il gip ha disposto l'imputazione coatta)
l'udienza preliminare è fissata per il 5 luglio.   
				          