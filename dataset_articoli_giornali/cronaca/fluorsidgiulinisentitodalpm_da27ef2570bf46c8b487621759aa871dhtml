
            
            (ANSA) - CAGLIARI, 3 GIU - Il presidente del Cagliari,
Tommaso Giulini, proprietario della Fluorsid, è comparso questa
mattina in Procura davanti al pm Marco Cocco, titolare
dell'inchiesta sul presunto inquinamento riscontrato nell'area
attorno allo stabilimento di Assemini (Cagliari). Giulini, che
non è indagato, è arrivato da solo verso le 10.30 al terzo piano
del palazzo di giustizia. Ad attenderlo il magistrato e gli
investigatori del nucleo di polizia giudiziaria del Corpo
forestale della Regione. Il presidente del Cagliari è stato
sentito come persona informata sui fatti in merito all'attività
della Fluorsid, azienda di fluorite con sede nell'area
industriale di Macchiareddu, alle porte di Cagliari. Nelle
scorse settimane erano scattati sette ordini di custodia
cautelare per i dirigenti dello stabilimento e di una società
appaltatrice che si occupa di logistica, ora tutti agli arresti
domiciliari.   
				          