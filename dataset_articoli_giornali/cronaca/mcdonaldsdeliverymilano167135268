
Ora che il pranzo si ordina anche su Facebook, non poteva non esserci anche lui, il colosso del fast food. McDonald's inaugura a Milano il servizio a domicilio, e lo fa partendo dal capoluogo dove ormai "il food delivery è un fenomeno", come spiegano dall'azienda. Grazie all'accordo con la società Glovo - specializzata nella consegna a domicilio di svariati prodotti, non solo cibo - ha già attivato il servizio per recapitare a casa dei clienti hamburger, patatine, bibite, dolci e gelati, e menu completi: i fattorini - cosiddetti glovers - ritireranno le ordinazioni nei punti di raccolta della catena e da lì partiranno per la consegna dei pasti.
 
Sul sito di McDonald's la mappa delle zone già coperte dal servizio e le istruzioni sul funzionamento delle consegne. La novità è stata presentata anche nella nuova sezione dedicata dell'applicazione di Glovo. Il costo del servizio è di 2,9 euro, con 2 euro di maggiorazione per ordinazioni inferiori ai 12 euro. Una volta completata la copertura su tutta la città, McDelivery arriverà a Roma.

"Siamo partiti da Milano perché, oltre a essere la città in Italia dove il delivery è più sviluppato è anche quella dove abbiamo promosso a pieno la nostra strategia di innovazione sui servizi - dicono da MsDonald's - tra quesi, i punti McDrive con il ritiro in auto, il servizio al tavolo e i totem per la personalizzazione degli ingredienti dei panini. Ora parte anche la consegna a domicilio".

Quanto ai fattorini di Glovo - che si spostano in auto, moto o bici - sul sito si legge che se esperti arrivano a guadagnare più di 10 euro all'ora, lasciando intendere che incidono esperienza e mance. I glovers, viene specificato, "sono registrati come lavoratori autonomi e dichiarano il loro reddito a fine anno".






