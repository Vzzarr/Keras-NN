
            
            (ANSA) - GENOVA, 2 GIU - Liguria presa d'assalto dai turisti
per il ponte del 2 giugno grazie anche alla splendida giornata
di sole. Le spiagge sono piene di bagnanti mentre barche e
motoscafi solcano il mare lungo le coste di tutte le località
balneari più o meno note. I turisti hanno preso d'assalto i
treni provenienti soprattutto dalle località del nord e la rete
autostradale dove si sono registrati disagi per il traffico
intenso. Tra i luoghi più visitati ci sono le Cinque Terre, le
coste del Golfo del Tigullio, con Rapallo e Portofino invase da
molti escursionisti attratti dalla passeggiata di nove
chilometri lungo il 'red carpet' attraverso scenari mozzafiato,
Genova, che nonostante il caldo attrae anche molti turisti in
cerca di mostre e luoghi antichi, le coste sabbiose del ponente,
da Celle Ligure a Alassio, Laigueglia, Sanremo. Non manca chi ha
scelto le colline per gite a piedi o in mountain bike alla
ricerca di aria fresca e vedute marine spettacolari.   
				          