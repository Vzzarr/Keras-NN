
            
            (ANSA) - BARI, 15 LUG - È iniziato lo sbarco degli oltre 640
migranti nordafricani giunti nel porto di Bari stamane a bordo
della nave HMS ECHO della Marina britannica. Ci sono anche
quattro donne incinte e molti più bambini del previsto, anche
neonati. Sulla banchina 31 Prefettura e Comune, con forze
dell'ordine, Asl, Croce Rossa e volontari di associazioni laiche
e religiose, hanno predisposto le tende per il primo soccorso e
le iniziali fasi di identificazione. Il primo a scendere dalla
nave è stato un uomo con ferite di arma da fuoco risalenti a
prima del viaggio. Dopo l'identificazione e i primi soccorsi,  
i migranti "saranno trasferiti in diversi centri in Italia".   
				   Il Comune di Bari, che ha allestito nell'androne di Palazzo
di Città un punto di raccolta di abiti, scarpe e cibi in
scatola, lancia ora un nuovo appello per indumenti anche da
neonato. Sono una ventina fino ad ora i piccolissimi sbarcati,
tutti in braccio alle loro mamme, di apparente età compresa fra
zero e tre anni.   
				          