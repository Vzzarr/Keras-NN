


Il bando di concorso del Ministero della Giustizia per 800 posti di assistente giudiziario riservati ai soli cittadini italiani è incompatibile con il diritto comunitario. Lo ha stabilito il giudice del lavoro di Firenze Stefania Carlucci, che ha ordinato al ministero di ammettere con riserva al concorso i cittadini comunitari e gli extracomunitari in possesso di permesso di soggiorno lungo o dello status di rifugiato che hanno presentato domanda e di sospendere la procedura concorsuale in modo da permettere a tutti gli stranieri in possesso dei requisiti richiesti di essere rimessi in termini per poter partecipare con riserva al concorso.

L'ordinanza è del 27 maggio. La notizia si è diffusa in queste ore e suscita sconcerto e preoccupazione fra le migliaia di iscritti al concorso che temono un rinvio sine die delle prove, già molto tormentate per errori nei quesiti della preselezione. Peraltro la giovane donna albanese che ha vinto il ricorso aveva cercato di evitare problemi ai concorrenti. Laureata in giurisprudenza all'università di Firenze, in possesso di un permesso di soggiorno lungo, sostenuta dall'Associazione L'Altro Diritto presieduta dal professor Emilio Santoro e del cui comitato scientifico faceva parte il compianto giudice Alessandro Margara, padre della riforma penitenziaria ed ex ministro della Giustizia, nel dicembre scorso aveva inviato una diffida al ministero per la rimozione della clausola del bando di concorso che riserva gli 800 posti ai soli cittadini italiani. Una clausola ritenuta discriminatoria. Bastava riaprire il bando agli aspiranti stranieri. Ma il ministero non ha risposto. Solo allora - sempre sostenuta dalla Associazione L'Altro diritto e assistita dagli avvocati Alida Surace e Silvia Ventura - la giovane giurista albanese ha promosso un ricorso cautelare di fronte al giudice del lavoro di Firenze, chiedendo la rimozione in via d'urgenza della lamentata discriminazione, individuale e collettiva, per motivi di nazionalità.

Il Trattato di funzionamento dell'Unione Europea riserva gli impieghi nella pubblica amministrazione ai cittadini dei singoli Stati membri, quale sola eccezione alla abolizione di ogni discriminazione fondata sulla nazionalità. Ma la Corte di Giustizia europea ha ristretto - sentenza dopo sentenza - la portata applicativa della esclusione degli stranieri dalle pubbliche amministrazioni. E oggi in Italia il Testo unico sul pubblico impiego, modificato nel 2013 per adempiere agli obblighi europei, riserva ai cittadini italiani l'ammissione ai soli concorsi per mansioni che implichino "l'esercizio diretto o indiretto di pubblici poteri" o che attengano "alla tutela dell'interesse nazionale". Se ne è discusso di recente a proposito dei direttori stranieri dei musei italiani.

L'ordinanza del giudice di Firenze ripercorre le sentenze della Corte Europea che hanno ritenuto illegittimo il requisito della cittadinanza per l'accesso a posti di lavoro che, pur collegati all'esercizio di pubblici poteri, consistono però soltanto in attività ausiliarie o preparatorie, o che, pur in contatto anche regolare e organico con autorità amministrative o giudiziarie, ne lascino inalterati i poteri di valutazione e di decisione. Il giudice di Firenze afferma che occorra valutare in concreto se un posto all'interno della pubblica amministrazione costituisca o meno esercizio di pubblici poteri e ritiene di poterlo escludere per le mansioni di assistente giudiziario. Per questo ha giudicato discriminatoria, e come tale illegittima, la clausola del bando di concorso del ministero della Giustizia che lo riserva ai soli cittadini italiani. L'Avvocatura dello Stato ha già presentato reclamo contro la sospensione della procedura concorsuale. Il ministero, al quale abbiamo chiesto se intenda resistere fino all'ultimo grado di giudizio o riaprire il bando, non ha inviato risposta.   






