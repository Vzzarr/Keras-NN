
            
            (ANSA) - CAGLIARI, 31 MAG - Usciranno entro qualche ora dal
carcere di Uta: il Tribunale del Riesame di Cagliari ha disposto
i domiciliari per Sandro Cossu, responsabile della sicurezza
ambiente della Fluorsid, e Alessio Farci, ingegnere a capo della
produzione dell'azienda, arrestati nell'ambito dell'inchiesta
sul presunto inquinamento di aria, acqua e terreni nella zona
attorno allo stabilimento di Macchiareddu, compresa l'area umida
protetta della laguna di Santa Gilla.   
				   I giudici della seconda sezione, presieduta da Massimo
Poddighe, hanno dunque accolto la richiesta dei difensori di
riformare l'ordinanza cautelare firmata dal Gip Cristina Ornano
su sollecitazione del Pm Marco Cocco. Gli avvocati del terzo
indagato ancora in cella a Uta, Michele Lavanga, direttore dello
stabilimento Fluorsid, attendono ancora la fissazione
dell'udienza davanti al Riesame, ma nel frattempo hanno
rinnovato la richiesta di scarcerazione del loro assistito.   
				          