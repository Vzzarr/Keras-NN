
LECCE - Ladro incastrato dall'immagine ripresa dal videocitofono: è accaduto a Nardo, in provincia di Lecce, e la fotografia del giovane ha cominciato a circolare su gruppi WhatsApp dei cittadini. La notizia del tentato furto è passata da un telefonino all'altro, accompagnata da inviti alla prudenza nell'aprire porte e cancelli agli sconosciuti, nonché dalla sollecitazione a denunciare qualunque tentativo di intrusione alle forze dell'ordine.

Proprio ai carabinieri, del resto, è stata presentata la prima denuncia, relativa a un tentativo di furto consumato in via Boito. Il ladro ha suonato al citofono, probabilmente per accertarsi che l'abitazione presa di mira fosse vuota. Il proprietario era invece in casa e ha controllato chi avesse suonato tramite la telecamera installata sul portone, senza aprire. A distanza di pochi minuti, ha sentito un rumore alla porta e si è trovato davanti un uomo che era riuscito a forzarla.

Sorpreso per la presenza del proprietario, il ladro è fuggito forse grazie a un complice che lo aspettava per strada. L'uomo che ha assistito all'intrusione nell'appartamento ha quindi deciso di passare all'azione, estrapolando la fotografia del ladro dal video ripreso dal sistema di sicurezza e divulgandola tramite WhatsApp ad amici e conoscenti. Da una chat all'altra, la foto ha fatto il giro di Nardò e qualcuno ha cominciato anche a inviarla agli abitanti dei paesi vicini, affinché avvertano le forze dell'ordine nel caso in cui l'uomo venga avvistato.






