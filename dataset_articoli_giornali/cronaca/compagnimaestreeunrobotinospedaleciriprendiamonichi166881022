
BOLOGNA - "Nichi, fai vedere ai tuoi compagni la stanza dei giochi?". E la classe galoppa di qua. "Ora portali dove fai le visite col medico". E tutti corrono di là. "Quando vuoi riposare dove vai?". In un’altra stanza, laggiù in fondo, c’è pure la televisione per vedere i cartoni animati. La ciurma corre e ride, sembra in gita. A guidarla c’è un bambino di sette anni con una mascherina sul viso. Si chiama Nichi e da un anno combatte contro la leucemia. Adesso, dice la famiglia, la malattia è in fase di remissione, le cure hanno funzionato e tutti sono ottimisti. A settembre il bambino potrà tornare a scuola e i suoi compagni, accompagnati da maestre, genitori e medici fuori dal comune, sono venuti qui a trovarlo e a riprenderselo. Nel day hospital di oncologia pediatrica del Sant’Orsola.


"Questa classe si riunisce nel posto dove lui ha passato più tempo", racconta Dorella Scarponi, medico dell’unità operativa di Pediatria diretta dal professor Andrea Pession, che da qualche mese sta seguendo un progetto particolare. Grazie al dono della famiglia Golinelli, in reparto è arrivato Marino, un robot umanoide Nao molto sofisticato che viene usato per affrontare le emozioni con i bambini ricoverati. Per insegnare loro a non aver paura. Balla, si muove, interagisce. I piccoli lo adorano: "La ricerca ha fatto diversi passi avanti".
 
Anche la classe di Nichi, da un anno, lavora sulle emozioni. Così è venuto naturale, sabato scorso, organizzare la visita in reparto. C’erano tutti: il paziente, i suoi compagni di classe che frequentano una scuola della città, Marino il robot, genitori e insegnanti. Tutti in ospedale per dire a Nichi: ti aspettiamo. Nel pomeriggio è arrivato pure Marino Golinelli, quello vero, per capire di persona come procede la ricerca.
 
La maestra Margherita e le sue colleghe durante questi mesi sono andate a casa di Nichi per fare scuola a domicilio, un’opportunità per i bambini che non possono frequentare le aule. Anche grazie a loro l’anno prossimo partirà dalla terza elementare senza perdere nemmeno un anno. "Ha cominciato a stare a male a maggio del 2016 - ricorda la maestra -. Si addormentava sul banco, era sempre stanco. Qui l’hanno salvato".
In pediatria c'è Marino, il robot che insegna le emozioni ai pazienti

In reparto ha incontrato altre maestre, le cosiddette "ospedaliere". Cioè insegnanti che fanno una scelta: non lavorare a scuola ma in ospedale con i ragazzi ricoverati. Una di loro è Paola Miccoli: "Ho deciso di insegnare in corsia trent’anni fa e non cambierei mai. Per un bambino, anche in reparto, la scuola rappresenta la normalità. È vero, ci sono le mascherine, ci sono i camici. Ma cavolo, c’è pure la maestra!". "Rappresentiamo un filo d’unione, di inclusione", aggiunge la collega Lucia Bagnini. Alla festa c’è pure la mamma di Nichi. Pochi mesi fa una giornata del genere era impensabile: "Ma siamo stati fortunati ad avere una classe così, a incontrare persone meravigliose. Hanno aiutato anche me. Abbiamo ripreso in mano la nostra vita. E appena c’è il sole andiamo subito a fare una passeggiata".






