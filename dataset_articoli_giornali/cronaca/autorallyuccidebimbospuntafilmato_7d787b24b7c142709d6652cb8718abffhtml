
            
            (ANSA) - TORINO, 29 MAG - I carabinieri della compagnia di
Venaria Reale hanno acquisito un video amatoriale, realizzato da
uno spettatore, che ha ripreso l'incidente in cui sabato, al
rally Città di Torino, ha perso la vita un bambino di sei anni,
investito da un'auto in gara.   
				   Nel video, secondo quanto si apprende, si vedrebbe
chiaramente la Skoda Fabia S2000 del pilota Cristian Milano e
del navigatore Luca Pieri, che finisce 'dritta' a una curva,
andando a travolgere la famiglia della piccola vittima, Aldo. I
genitori hanno riportato lievi ferite, mentre il fratellino, tre
anni appena, è rimasto miracolosamente illeso.   
				   Secondo gli accertamenti della procura di Ivrea, le persone
investite dall'auto si trovavano in mezzo al prato, non a
ridosso della strada, ma in una zona interdetta al pubblico.   
				   L'autopsia del bimbo morto, in un primo momento prevista per
oggi, è stata rinviata a mercoledì. Si tratta di un atto dovuto
per far luce sulle cause e sulle eventuali responsabilità
dell'incidente.   
				          