
            
            (ANSA) - CAGLIARI, 15 LUG - Una lunga serie di carichi di
bombe da smaltire dirette in Sardegna, il primo nel 1986 - 
oltre 89 tonnellate di ordigni, 1.141 colli e 15 carri con
esplosivi provenienti dalla Sicilia - e l'ultimo nel 2008. La
denuncia arriva dal deputato di Unidos, Mauro Pili, che durante
una diretta Facebook ha divulgato documenti sull'uso dei
poligoni nell'Isola. "I carichi erano destinati dagli Stati
maggiori dell'Esercito e dell'Aeronautica - spiega - materiale
pericolosissimo come lo definiscono i report riservati della
Difesa". Cioè, denuncia il parlamentare sardo, "documenti che
dovevano scomparire tra i segreti di Stato e che, invece, ora
emergono dal lavoro in commissione d'inchiesta". Nel corso della
diretta Pili ha mostrato e pubblicato i documenti dai quali si
evincono "tutti i dettagli relativi al primo grande carico che
dalla Sicilia è stato trasportato in Sardegna".   
				          