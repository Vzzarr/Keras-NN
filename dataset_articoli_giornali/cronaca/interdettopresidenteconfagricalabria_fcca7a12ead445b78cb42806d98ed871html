
            
            (ANSA) - LAMEZIA TERME (CATANZARO), 3 GIU - Avrebbe costretto
sistematicamente i 23 dipendenti della propria azienda ad
accettare retribuzioni inferiori di circa un terzo di quelle
risultanti in busta paga ed a rinunciare, di fatto, al tfr
previsto con la minaccia dell'immediato licenziamento o della
mancata assunzione. Per questo motivo il presidente di
Confagricoltura Calabria, noto imprenditore del settore vinicolo
ed oleario, Alberto Statti, è stato interdetto dall'esercizio di
impresa, con l'accusa di estorsione, e gli sono stati
sequestrati beni per circa 290 mila euro. Il provvedimento è
stato emesso dal gip di Lamezia Terme su richiesta della Procura
a conclusione dell'indagine "Spartaco" dei finanzieri del
Gruppo. Dalle indagini, nonostante la ritrosia di quasi tutte le
vittime per paura di essere licenziate, secondo l'accusa, è
emersa la reale estensione del fenomeno. L'indagine è scaturita
da controlli fatti nei mesi scorsi nel lametino con
sopralluoghi, appostamenti, pedinamenti ed anche riscontri
aerei.   
				          