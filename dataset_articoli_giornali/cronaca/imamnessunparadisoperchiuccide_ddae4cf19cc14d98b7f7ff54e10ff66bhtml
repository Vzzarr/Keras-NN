
            
            (ANSA) - BRESCIA, 2 GIU - "Quelle persone che vi dicono su
internet o altro, di mettere bombe, di uccidere, di far del male
agli altri per andare al paradiso. Queste cose non esistono da
nessuna parte. Questa è una presa in giro, che distrugge solo
chi non c'entra niente e ha sempre vissuto una vita come tutti
gli altri uomini". Lo ha detto nel suo sermone del venerdì Ahmed
El Balazi, imam di Vobarno, il paese del Bresciano dove viveva
il marocchino 25enne Zakaria Youbi, espulso ieri per terrorismo
e dove abitava anche l'amico Anas El Abboubi, foreign fighters
scappato in Siria per combattere e di cui non si hanno più
notizie da inizio 2014. "I figli - ha aggiunto l'imam - sono
anche sacrificio, stare dietro a loro fino a quando non sapranno
badare a se stessi, e anche questa è un'opera buona e un'opera
di adorazione. Alcuni approfittano giocando sulla nostra
ignoranza perché tanti dei nostri figli non sanno niente dalla
religione".   
				          