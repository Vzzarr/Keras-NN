
            
            (ANSA) - RAVENNA, 28 MAG - Sul suo profilo Facebook aveva
postato una propria foto in cui erano evidenti le lesioni che si
era procurata a un braccio in quello che costituisce uno dei
primi passi del notorio 'gioco del suicidio' ribattezzato 'Blue
Whale'. La Polizia è però riuscita a intervenire subito e a
evitare peggiori conseguenze per la ragazza. Protagonista di
quanto verificatosi nei giorni scorsi nel Ravennate, è una
studentessa di 14 anni.   
				   Ed è stata proprio la scuola ad avvisare la famiglia della
giovane: la segnalazione è poi giunta agli agenti della Polizia
Postale di Bologna che - come riportato dalla stampa locale - si
stanno occupando del caso per identificare eventuali
responsabili. Sulla 14enne, che sta bene, la famiglia ha
adottato tutte le dovute precauzioni per tutelarne l'incolumità.   
				   Nelle fasi iniziali del 'Blue Whale' - ha spiegato la Polizia
- tramite Internet vengono fatte una serie di richieste
crescenti alla vittima tra cui atti di autolesionismo da
fotografare e postare in Rete.   
				          