







«MI CHIAMO Kidane, ho 16 anni. Vengo dall’Eritrea». Sei da solo? «Si, non ho nessuno». I tuoi genitori? «Morti». Morti come, in mare? «No, li hanno uccisi sotto i miei occhi, a casa, in Eritrea». Quando a fine settembre Kidane (il nome è di fantasia per proteggere la sua identità) sbarcò da una nave umanitaria nel porto di Vibo Valentia, era uno scheletro, denutrito, con la scabbia e decine di cicatrici che lasciarono subito immaginare agli operatori della Croce Rossa che lo presero in consegna l’inferno dal quale era miracolosamente uscito vivo.Sette mesi dopo Kidane è diventato il numero “uno”, il primo e fino a qualche giorno fa anche l’unico dei 25.000 minori non accompagnati sbarcati in Italia nel 2016 ad essere ricollocato in un altro paese europeo. Ad aprile, finalmente, è riuscito a salire su un aereo, accompagnato dagli operatori dell’Oim, e ha raggiunto suo cugino, l’unico familiare rimastogli al mondo, che vive in Olanda. Nei giorni scorsi, un altro ragazzino, anche lui eritreo, lo ha seguito sulla stessa rotta e nel giro di alcune settimane — spiegano al Dipartimento Libertà civili e immigrazione del Viminale — altri due minori verranno ricollocati uno in Norvegia e l’altro, un bimbo di cinque anni, in Germania, mentre per un’altra decina è già avviata l’istruttoria. Pur sempre una percentuale irrisoria dei 5.715 ricollocamenti fin qui andati in porto.

La terribile storia di Kidane, il suo corpo martoriato, il suo dolore inascoltato, il suo smarrimento in un mondo tanto agognato che si dimostra indifferente e ostile, serve a cancellare l’aridità di quel numero “uno”.
Ha 15 anni quando una mattina all’alba una schiera di uomini armati mette a ferro e fuoco il piccolo paese, nella regione del Mar Rosso settentrionale. Sfondano le porte, sparano, uccidono e fanno prigionieri. Ai suoi genitori tocca la sorte peggiore. «Gli hanno sparato al petto, prima a mia madre, poi a mio padre. Io sono riuscito a nascondermi e non mi hanno visto», racconta al suo arrivo a Vibo Valentia l’anno successivo dopo un viaggio durato undici mesi. Rimasto orfano, la casa distrutta, i corpi devastati del padre e della madre in un lago di sangue, Kidane a 15 anni decide di unirsi ad un gruppo di altri ragazzi in fuga. Vende quei pochi mobili e oggetti che trova in casa e si paga il viaggio in pick-up fino al confine con il Sudan. Quando la carovana li lascia a piedi, la loro sorte è già segnata. Non c’è scampo ai trafficanti di uomini. Chi non ha soldi per continuare il viaggio, e Kidane non ne ha, deve per forza accettare il passaggio destinazione Libia. L’inferno che lo aspetta è il “ghetto di Alì” a Sabha, una fortezza nel deserto, mura altee filo spinato, guardie con i mitragliatori dove i trafficanti libici tengono prigionieri i migranti per spillare altri soldi alle loro famiglie. Chi, come Kidane, non ha nessuno che paghi per lui è costretto ai lavori forzati. Sei mesi in un girone dantesco, subisce pestaggi, flagellazioni con fruste o tubi di gomma, poca acqua e ancor meno cibo, Quando a settembre 2016, i suoi carcerieri decidono che Kidane non è più buono a nulla e lo portano in una connection house il ragazzino è ridotto ad uno scheletro.

«Voglio andare in Olanda, da mio cugino», sono le prime parole che dice e che ripeterà come un’ossessione per mesi al suo arrivo nel porto di Vibo Valentia, dopo essere stato salvato in mare da una nave umanitaria. Gli operatori gli spiegano che, in quanto eritreo e vista la sua condizione di vulnerabilità, ha diritto a chiedere l’asilo politico. Solo che in Olanda, come desidera, Kidane non ci può andare. Al suo arrivo, come prevede la legge, viene preso in carico dal tribunale dei minorenni, portato in un centro di accoglienza e affidato a un tutor. «Quel ragazzino — spiega chi ha seguito la sua “relocation” — è sempre stato fortemente motivato ad andare in Olanda da suo cugino, un grado di parentela che non dà diritto al ricongiungimento familiare. Ma alla fine il giudice e il tutore si sono convinti che per lui il meglio era davvero lasciare l’Italia e andare lassù».È così che Kidane è diventato il numero “uno”.






