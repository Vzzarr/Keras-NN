
            
            (ANSA) - OLBIA, 28 MAG - L'estate in Sardegna è iniziata con
circa un mese di anticipo. Le temperature elevate di questi
giorni hanno 'suggerito' anche alle ormai note mucche di
Bèrchida di fare un 'salto' in spiaggia. Non una spiaggia
qualsiasi, ma uno degli arenili più belli al mondo, quello che
si trova a pochi chilometri da Siniscola (Nuoro). 
   La fotografia, pubblicata su Facebook da Annamaria Profili, è
stata scattata oggi nella spiaggia semideserta, dove gli animali
hanno fatto una sosta durante la loro transumanza dai monti alle
zone costiere. Un'immagine che trasmette la vera essenza di una
Sardegna ancora pura e selvaggia. La mandria di erbivori è
perfettamente a suo agio sulla sabbia candida a pochi passi dal
bagnasciuga e dal mare cristallino. Le mucche bianche, di razza
charolaise, appartengono alla famiglia Contu che da generazioni
si occupa di questo tipo di allevamento. In primavera la mandria
viene spostata sulla costa per consentire il riposo ai pascoli
della campagna.   
				          