
            
            (ANSA) - FIRENZE, 17 LUG - La Toscana continua a bruciare e
molti incendi preoccupano i vigili del fuoco e la protezione
civile. Nel pomeriggio a Fiumara, tra Castiglione della Pescaia
e Marina di Grosseto, nonostante l'immediato intervento, 6 auto
sono bruciate in un parcheggio a ridosso della pineta. Ancora
attivo un rogo a Marina di Grosseto mentre sono in corso le
operazioni di bonifica per altri 3 incendi a Castiglione. Sempre
difficili le operazioni a Fognano, nel comune di Montale
(Pistoia), per contenere le fiamme che ieri hanno attaccato le
chiome degli alberi. Preoccupa pure il rogo a Saline di
Volterra, nel Pisano. A lavoro in forze i vigili del fuoco, i
volontari e i mezzi aerei, sia elicotteri sia canadair.   
				Situazione difficile anche nel comune di Piancastagnaio (Siena),
dove il grosso incendio scoppiato venerdì non è ancora stato
spento. Sotto controllo, invece, le fiamme a Porto Azzurro,
all'Isola d'Elba (Livorno) e al Girone, nel comune di Fiesole,
alle porte di Firenze.   
				          