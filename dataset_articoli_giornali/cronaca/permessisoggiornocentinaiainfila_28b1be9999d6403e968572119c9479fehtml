
            
            (ANSA) - NAPOLI, 31 MAG - Centinaia di immigrati in fila a
Napoli per il ritiro di oltre 3000 permessi di soggiorno
consegnati - accade così solo poche volte in un anno - in un
solo giorno dall'Ufficio Immigrazione della Questura.   
				  La consegna straordinaria, come hanno spiegato i responsabili
dell'ufficio che di norma valuta ed elabora 500 richieste al
giorno, è stata organizzata per venire incontro alle esigenze
degli immigrati che in questo periodo dell'anno lasciano
l'Italia per raggiungere i loro Paesi d'origine e che, per il
rientro, hanno bisogno di esibire alla frontiere un permesso di
soggiorno valido.   
				  Inevitabili i disagi dovuti al caldo ed alle ore di attesa
alleviati dal lavoro di numerosi agenti di polizia impegnati
all'esterno degli uffici di Via Ferraris  e che, oltre a gestire
il flusso dando precedenza a donne, bambini ed anziani, hanno
anche distribuito acqua e soccorso alcune persone colte da
malore.   
				          