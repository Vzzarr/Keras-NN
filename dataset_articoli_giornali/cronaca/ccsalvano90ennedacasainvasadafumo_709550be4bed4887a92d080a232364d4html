
            
            (ANSA) - SAN GIOVANNI DI SAMBATELLO (REGGIO CALABRIA), 15 LUG
- A Reggio Calabria, nella frazione San Giovanni di Sambatello,
nei giorni scorsi si è verificato un incendio di sterpaglie che
si è in breve tempo propagato diffondendosi rapidamente e
arrivando a lambire alcune case. Il tempestivo intervento dei
Carabinieri della locale Stazione di Gallico, al fianco dei
Vigili del fuoco impegnati nell'opera di spegnimento, ha
consentito di allontanare dalle abitazioni in pericolo diverse
persone ed in particolare di trarre in salvo una donna di 90
anni che, a causa delle sue condizioni di salute, aveva serie
difficoltà deambulatorie e per questo non riusciva ad
allontanarsi da sola dalla propria abitazione, resa invisibile
dal fumo sprigionato dalle fiamme che avevano invaso i locali.   
				          