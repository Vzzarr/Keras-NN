
Con 165 sì l'Aula del Senato ha dato il via libera all'unanimità all'istituzione di una commissione d'inchiesta sui fatti accaduti nella comunità del Forteto di Vicchio (Firenze), dove per più di 30 anni sono stati accolti bambini e adolescenti e dove – secondo due sentenze di primo grado e di appello – sono stati commessi abusi e maltrattamenti. Trattandosi di una commissione bicamerale, composta da venti senatori e venti deputati, il testo passa alla Camera.

Fortemente voluta dalla senatrice del Movimento 5 Stelle Laura Bottici, la Commissione sarà dotata di specifici poteri ispettivi e dovrebbe, come si legge nella relazione, “accertare i fatti e le ragioni per cui le pubbliche amministrazioni e le autorità giudiziarie interessate, comprese quelle investite di poteri di vigilanza, abbiano proseguito ad accreditare come interlocutore istituzionale la comunità Il Forteto, anche a seguito di provvedimenti giudiziari riguardanti abusi sessuali e maltrattamenti riferiti a condotte all'interno della comunità”.

Il disegno di legge 2093 che proponeva l’istituzione della commissione di inchiesta è stato presentato quasi due anni fa, il 9 ottobre 2015, ma solo di recente è stata superata l’opposizione del Pd. La relatrice in aula è stata la senatrice democratica Rosaria Capacchione. La commissione dovrebbe avere la durata di un anno e questo rende abbastanza precario il suo destino, dato il possibile scioglimento anticipato delle Camere.
 






