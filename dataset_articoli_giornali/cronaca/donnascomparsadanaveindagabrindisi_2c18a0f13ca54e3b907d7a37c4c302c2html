
            
            (ANSA) - UDINE, 17 LUG - L'inchiesta avviata dalla Procura
della Repubblica di Udine sul ritrovamento del corpo di una
donna in mare al largo di Lignano Sabbiadoro (Udine) il 2 luglio
scorso passa alla Procura di Brindisi. La decisione è stata
presa dalla Procura friulana dopo la probabile identificazione
del corpo che potrebbe essere quello della marittima brasiliana 
Simone Scheuer Souza, di 36 anni, scomparsa dalla nave Msc
Musica, partita da Venezia il 19 giugno in direzione Brindisi.  
   Del passaggio del fascicolo da Udine a Brindisi, dove già era
in corso un'inchiesta sulla scomparsa della donna, si è appreso
oggi in Procura, nel capoluogo friulano. Il Procuratore di Udine
Antonio De Nicolo ha spiegato che, "essendo incerto il luogo
della morte, la competenza è della procura di Brindisi che per
prima ha iscritto la notizia di reato", all'indomani della
scomparsa della donna.   
				   Il corpo resta a Latisana (Udine), a disposizione
dell'autorità giudiziaria di Brindisi, anche per l'eventuale
comparazione dell'esame del dna.   
				          