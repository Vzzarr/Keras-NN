
Il whale watching in Liguria, un tesoro turistico snobbato dalla politica, e poco difeso dai tentativi di speculazione.
L’area marina protetta del Santuario dei Cetacei è dal 1991 quel triangolo di mare, compreso tra Tolone in Francia, la costa del Lazio e la Sardegna, che raccoglie la popolazione più numerosa del Mediterraneo di delfini, balene, capodogli.
Ma è la zona a cavallo del confine tra riviera di ponente e Costa Azzurra ad essere quella maggiormente frequentata dai cetacei. Presenze che si sono trasformate in un'opportunità per quel turismo naturalistico che raccoglie sempre maggiori successi.
Ma, mentre la Francia ha adottato una serie di misure per ridurre il rischio di impatto tra balene e navi e al contempo ha varato una sorta di albo degli operatori del whale watching, a Sanremo, capitale italiana di questa attività, non solo il turista non ha la possibilità di scegliere un servizio garantito ma, addirittura, il mercato selvaggio che si è venuto a creare fa registrare in queste settimane il possibile sbarco nella Città dei Fiori di una barca napoletana. L'armatore, che ha già mosso i primi passi autorizzativi, è logicamente interessato al business, ma c'è chi teme che l'iniziativa punterà al lato spettacolare senza la conoscenza scientifica delle balene, ovvero quel valore aggiunto che consente di non trasformare il whale watching in un turismo impattante per l'ecosistema del Santuario e allo stesso tempo garantisce al fruitore del servizio un'esperienza coinvolgente e consapevole.
 
Crociere scientifiche con le balene nel Santuario dei cetacei

Proprio quello che a bordo della Pelagos prova a fare dal 1987 l'Istituto Tethys, una onlus dedicata alla conservazione dell'ambiente marino.

Ecco perché il direttore del progetto Tethys "Cetacean Sanctuary Research", la biologa marina Sabina Airoldi, ha avviato una serie di trattative con la Regione e gli enti locali per ottenere una regolamentazione del settore. Due gli obiettivi principali. Il primo dipende dalla volontà politica. Si tratta di creare un albo di certificazione degli operatori di whale watching mutuando dai francesi un decalogo comportamentale che obbliga a una serie di regole improntate principalmente al rispetto dell'animale (distanza minima, interruzione dell'osservazione in caso di disagio del cetaceo, durata dello stazionamento e così via). Il secondo obiettivo, per altro già applicato dalle navi battenti bandiera francese è quello di convincere/obbligare mercantili, traghetti e navi da crociera a tenere a bordo un segnalatore applicando, in caso di presenza di cetacei, alcuni accorgimenti (velocità, rotta) per evitare quelle collisioni che sono le principali cause di morte delle balene.

Un codice etico che a bordo di Pelagos, la barca di Tethys ospitata a Portosole, osservano come un vangelo. Airoldi, in 30 anni di studio dei cetacei, ha visto trasformarsi un fenomeno naturalistico quasi sconosciuto in un polo di attrazione turistica. In questi giorni inizia il periodo di crociere scientifiche a bordo di Pelagos. Al prezzo di circa 700 euro (vitto e tuffi compresi) non si va solo per balene ma si aiutano i ricercatori nel lavoro di avvistamento, osservazione e monitoraggio dei tempi di respirazione, compresa l'incredibile esperienza di ascoltare con l'idrofono la "voce" delle balene. È una vacanza lavoro impegnativa ma impagabile per le emozioni che regala. "Naturalmente – spiega Airoldi –tolte le spese – tutto il guadagno va all'istituto per finanziare le ricerche".

Gli avvistamenti, a meno che il vneto non impedisca le uscite, sono quasi assicurate. Il Santuario conta una popolazione di circa 400 balenottere, un centinaio di capodogli, 38 mila stenelle striate (il delfino) e circa cento esemplari di zifio. Discorso a parte merita il grampo, misteriosamente scomparso, ma non estinto, dal nostro mare. La scommessa è che questo tipo di vacanza diventi lo standard nel ponente ligure, che possa fregiarsi di un bollino di qualità concesso solo a chi rispetta animali ed ecosistema ed è in grado di fornire, con personale specializzato, informazioni e nozioni che spieghino perché questo è il mare preferito dalle balene e cosa rischiamo, dal punto di vista ambientale, dalla loro scomparsa. È anche la sfida ad un modo di concepire il turismo che da queste parti è poco propenso alle novità e che aveva registrato una prima decisa svolta internazionale con il rilancio della pista ciclabile di Area 24 operato dall'ex amministratore unico Giuseppe Argirò. Proprio sulla pista si svolgeranno dal 2 al 4 giugno una serie di corse (mezza maratona, 10 chilometri e una family run) all'insegna del "Corro per le balene, evento realizzato per raccogliere fondi per la ricerca sui cetacei.






