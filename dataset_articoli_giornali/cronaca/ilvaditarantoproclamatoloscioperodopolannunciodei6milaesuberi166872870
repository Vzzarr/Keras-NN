

(ansa)

TARANTO - "Esuberi inaccettabili": si sciopera all'Ilva di Taranto e nelle aziende dell'indotto. E' la decisione presa dal consiglio di fabbrica riunito dopo l'incontro del 30 maggio al ministero dello Sviluppo economico coi commissari del siderurgico, il ministro Carlo Calenda e la viceministra  Teresa Bellanova. Incontro durante il quale sono stati annunciati esuberi di circa 5-6mila unità sia nel piano di Am Investco (ArcelorMittal e Marcegaglia con la partecipazione di Intesa San Paolo) sia con quello di Acciaitalia (la cordata composta dall'indiana Jindal, Cassa depositi e prestiti, Arvedi e Delfin).

I rappresentanti sindacali dei metalmeccanici di Fim, Fiom, Uilm e Usb hanno votato all'unanimità per lo sciopero di 4 ore durante il primo turno della giornata di giovedì 1° giugno con presidio davanti alla direzione dello stabilimento fino al termine della nuova riunione in programma al Mise.

Dallo stesso ministero dello Sviluppo economico, in attesa del vertice, arrivano rassicurazioni: "Nessun lavoratore sarà, in ogni caso, licenziato o lasciato privo di protezione", precisano fonti del dicastero guidato da Carlo Calenda.
 
I sindacati respingono con forza i numeri degli esuberi presentati da entrambe le cordate in corsa per l'Ilva nei piani. "Così non sono negoziabili", scrivono i sindacalisti in un documento. "Vanno riformulati garantendo salute, ambiente occupazione e salari". Nei prossimi giorni, anche in base al nuovo incontro che ci sarà col governo, non sono escluse altre iniziative di protesta e assemblee in fabbrica. 
 
"Temiamo che non cambierà molto con la nuova riunione al ministero - commenta Francesco Brigati, della segreteria provinciale Fiom-Cgil - più che altro vogliamo sapere nel dettaglio gli esuberi, quali aziende del gruppo riguardano, quali sedi e quali impianti. Il piano industriale ci è stato presentato solo sul piano generale ma prevede investimenti su Genova e Novi Ligure, quindi temiamo che il grosso dei tagli riguarderà proprio Taranto. Stavolta vogliamo costruire una piattaforma per riprendere il dialogo con la città, mancato negli ultimi anni per varie ragioni. Salute, lavoro e ambiente riguardano tutti, non soltanto gli operai". 






