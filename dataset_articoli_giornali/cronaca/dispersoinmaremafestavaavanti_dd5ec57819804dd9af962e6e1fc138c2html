
            
            (ANSA) - ROMA, 16 LUG - Stava partecipando ad una festa
vicino alla spiaggia di Porto Alabe, località Foghe, sulla costa
dell'oristanese nel comune di Tresnuraghes, Alessio Atzori,
l'uomo di 42 anni scomparso in mare da ieri dopo un tuffo
all'imbrunire, nonostante le acque agitate a causa del
maestrale. Insieme a lui si è tuffata anche una ragazza
straniera, che invece è riuscita a salvarsi aggrappandosi a uno
scoglio. Entrambi avevano raggiunto Foghe per unirsi alla festa
organizzata in un terreno privato dove si erano radunate circa
venti persone con i loro camper, a poca distanza dal tratto di
costa dal quale i due si sono poi tuffati per un bagno al
tramonto. Nonostante la tragedia, la festa è proseguita tutta la
notte e all'alba si poteva ancora sentire tra i camper la musica
a tutto volume. Le ricerche del disperso non hanno dato finora
alcun esito: sono impegnati tutti i mezzi e gli uomini
disponibili, dalla Guardia Costiera ai carabinieri e ai
sommozzatori dei Vigili del fuoco.   
				          