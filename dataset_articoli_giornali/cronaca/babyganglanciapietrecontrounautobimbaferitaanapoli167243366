
Una banda di ragazzini, poco più che adolescenti, ha pensato di passare il tempo lanciando pietre contro le auto in transito. I minorenni ci hanno provato tre volte senza riuscirci, ma al quarto tentativo hanno centrato in pieno il parabrezza di una vettura e una bambina è rimasta ferita al volto.

Accade nel quartiere di Scampia, periferia a nord di Napoli, agglomerati di case popolari spesso 'basi' per lo spaccio di sostanze stupefacenti.

Proprio nel cuore di Scampia, in via Monterosa, una strada che costeggia viale della Resistenza che porta alle Vele, i ragazzini ancora non individuati, anche se pare sia questione di ore, hanno agito.

Una pietra di dimensioni grandi è stata scagliata contro il parabrezza di una Fiat Panda guidata da una donna, mandando in frantumi il vetro. Le schegge hanno investito in pieno il volto di una bambina di quattro anni che è stata soccorsa all'ospedale San Giovanni Bosco. Le schegge le hanno leggermente lesionato un occhio ma la prognosi è di soli venti giorni. La polizia sta cercando la babygang.






