Zion 'Zigi' Karsenti, 74 anni, è un eroe di Israele: è stato il primo parà ad arrivare al Muro del Pianto durante la battaglia di Gerusalemme nella Guerra dei 6 giorni del giugno 1967. "Ma non sapevo che fosse lì - racconta all'ANSA nella sua casa di Afula, nel nord del Paese -. Nessuno di noi soldati conosceva il modo di arrivarci dal Monte del Tempio (come gli ebrei chiamano la Spianata delle Moschee) che avevamo appena conquistato. La Giordania, nei 20 anni che ha controllato i luoghi sacri a Gerusalemme est, ha sempre impedito le visite degli ebrei". A distanza di 50 anni la memoria dell'ex parà è ancora salda.    "Da una parte - dice - scorgo una porticina di ferro, la apro e vedo degli scalini. Comincio a scendere dal Monte del Tempio, attento ai cecchini giordani sparsi tutt'intorno nella Città Vecchia. Alla fine della piccola rampa, seguito dai miei compagni, imbocco un vicolo stretto: tre metri al massimo. Poi alzo gli occhi: io, Zion Karsenti, ero davanti al Muro del Pianto". Il suo sguardo insieme a quello dei due compagni d'armi, Haim Oshri e Yitzik Yifat, è raffigurato in una delle più celebri fotografie della storia. Un'icona di quella guerra che, combattuta contro i vicini arabi, fu vinta contro ogni previsione da Israele a cui si spalancarono le porte di Gerusalemme est, della Cisgiordania, del Sinai egiziano, di Gaza e delle Alture del Golan. Il piccolo Stato ebraico aveva retto alla battaglia con Giordania, Egitto, Libano, Siria, Iraq, appoggiate politicamente dall'intero mondo arabo, Olp compresa.    Lo scatto - che in questi giorni campeggia ovunque In Israele - fu di David Rubinger, fotografo di guerra scomparso nei mesi passati. Né Karsenti, né i suoi due compagni - entrambi vivi e tornati insieme innumerevoli volte durante questi anni al Kotel (il Muro in ebraico) - si accorsero della foto: erano tutti come inebetiti. "Rubinger ci riprese dal basso, l'angolazione inganna: noi guardavamo il resto del Kotel. Eravamo vicini alla porta dei Mughrabi, dove oggi pregano le donne. La foto la vidi solo al mio ritorno a casa". A scegliere l'immagine da passare alla stampa internazionale come simbolo della guerra fu la moglie di Rubinger. Lui invece avrebbe preferito quella del rabbino militare Shlomo Goren, ritratto davanti al Muro nei minuti successivi all'arrivo dei soldati con lo Shofar (il corno di montone usato come strumento musicale nella liturgia ebraica) e la Torah. "La moglie di Rubinger - dice ancora Karsenti - sottolineò che la nostra foto era il simbolo della 'riunificazione della Diaspora' in Terra di Israele davanti al luogo più sacro per gli ebrei". Aveva ragione. Quei tre soldati del tutto casualmente erano ognuno figlio dei mondi che oggi compongono il Paese: sefarditi, askenaziti e yemeniti. "La nostra gente - sottolinea l'ex parà - si sentì orgogliosa di quel simbolo". Ma arrivare al Muro del Pianto non fu semplice: prima per Karsenti e i suoi compagni ci fu la battaglia di Ammunition Hill a Gerusalemme, dove i giordani "combattevano come leoni", poi quella nei vicoli della Città Vecchia per prendere il Monte del Tempio. "Sola Motta Gur, il nostro comandante - ammette - poteva guidarci fino a lì nonostante le perdite". Ma il pensiero ritorna al Kotel: "Eravamo ebbri di gioia. Poco dopo giunsero Moshè Dayan e Yitzhak Rabin che ci fecero le congratulazioni. Poi il primo, che era ministro della Difesa, strappò un pezzetto di giornale, ci scrisse sopra qualcosa e - racconta Karsenti - lo infilò nelle fessure del Muro come un ebreo pio che lui non era". Ai soldati, narrano le cronache, il generale dalla benda nera su un occhio disse soltanto: "Abbiamo riunificato la città, la capitale d'Israele, e non la divideremo di nuovo". A distanza di 50 anni lo Stato ebraico controlla ancora Gerusalemme, i Territori e il Golan: "Quando ci sono dissensi fra vicini, bisogna cercare un compromesso. Ma ci sono posti che possono essere restituiti e altri - sottolinea Karsenti che sembra interpretare il pensiero del paese - che non si può: tra questi il Kotel".(ANSAmed).   