Un ringraziamento all'Italia per l'impegno sui migranti arriva da Bono Vox, da sempre impegnato nelle battaglie in difesa dei rifugiati. "Grazie Guardia costiera, avete salvato migliaia di vite", ha detto il leader degli U2 ieri dal palco durante il concerto allo Stadio Olimpico di Roma (oggi si replica). "Siete il meglio dell'Europa", ha aggiunto il cantante sulle note di 'Miss Sarajevo', trasformata oggi in 'Miss Syria'. Sul maxischermo un video sulla storia di Omaima, una bambina ospitata nel campo profughi di Zaatari, in Giordania.