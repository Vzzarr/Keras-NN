
            
            (ANSA) - TARANTO, 17 LUG - Ha litigato con un coetaneo,
verosimilmente per una ragazza contesa, e poi ha accoltellato il
padre del rivale al culmine di una rissa: con l'accusa di
tentato di omicidio è stato arrestato dai carabinieri un 16enne
di Avetrana (Taranto). La vittima del ferimento è stata
ricoverata in prognosi riservata all'ospedale 'Giannuzzi' di
Manduria. Secondo il personale medico non corre pericolo di
vita. I carabinieri, dopo una segnalazione al 112, si sono
diretti nelle vicinanze di un bar situato in piazza Giovanni
XXIII per una rissa in atto. Giunti sul posto non hanno trovato
i contendenti, ma per terra c'erano tracce ematiche e un
coltello a serramanico. I carabinieri hanno appreso che un uomo
era stato trasportato all'ospedale di Manduria e lo hanno
raggiunto per approfondire l'accaduto. E' così emerso che ad
avere la peggio era stato il padre di uno dei due giovani che
era intervenuto per separare i due che si stavano picchiando.   
				          