
No Tax area fino a 23mila euro di Isee e riduzioni per chi è sotto i 72mila euro. L'università di Pavia ha deciso per un forte taglio delle tasse studentesche, promettendo per il prossimo anno accademico di portare gli esoneri totali al 30% degli iscritti. Un nuovo modello contributivo che va incontro ai redditi più bassi e che porterà a una piccola rivoluzione per l'ateneo di Pavia: con le modifiche 6281 studenti avranno un'esenzione totale della retta, 7985 vedranno delle riduzioni e 6456 invece subiranno un aumento.

"Abbiamo deciso spingere verso l’alto il punto di incontro tra inclusione e merito - ha detto Fabio Rugge, rettore dell'università di Pavia - Dall’anno prossimo, quasi un terzo dei nostri studenti, in base al reddito, non pagherà più i contributi universitari. È una scelta coraggiosa e impegnativa che rende ancora più accessibile il nostro ateneo. È questa la nostra idea di università: aperta e prestigiosa, basata su una ricerca di punta e un insegnamento di qualità". La decisione dell'ateneo pavese arriva come risposta a un'indicazione della Legge di stabilità che chiede alle singole università la riduzione dei contributi per chi è più svantaggiato economicamente e la tutela degli studenti che non sono fuoricorso. Una manovra del genere (ma con riduzioni meno importanti) è stata approvata anche alla Statale di Milano a marzo.

Il cda dell'università di Pavia ha poi approvato altre misure rivolte agli studenti: chi arriva da fuori Unione Europea e non può produrre dati relativi al proprio reddito familiare pagherà a seconda della ricchezza dei Paesi di provenienza, i dottorandi di ricerca beneficeranno di una riduzione delle tasse di 150 euro e verrà creato un fondo "benessere studentesco e diritto allo studio" alimentato con le risorse eccedenti. "Abbiamo lavorato ispirandoci ad alcuni principi: favorire il rafforzamento del diritto allo studio per le fasce economicamente svantaggiate; premiare il merito; non diminuire, ma anzi migliorare i servizi erogati e allo stesso tempo garantire la solidità del bilancio - dice la professoressa Antonella Zucchella, prorettore alle finanze - Ci siamo riusciti e abbiamo ottenuto un risultato molto importante per il nostro Ateneo, grazie ad un lavoro coeso e concorde da parte del Consiglio di Amministrazione".






