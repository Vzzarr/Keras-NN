
            
            (ANSA) - TORINO, 31 MAG - La confessione nella notte: "Sono
andata in bagno e ho partorito. Poi non mi ricordo più nulla".   
				Soltanto allora, dopo un lungo interrogatorio, il procuratore di
Ivrea Giuseppe Ferrando, ha disposto il fermo della donna,
italiana di 34 anni, accusata di omicidio aggravato del neonato
abbandonato in strada e morto poche ore dopo in ospedale.   
				Giovanni, questo il nome dato al bambino dai medici
dell'ospedale Regina Margherita di Torino, aveva una ferita alla
testa. Il particolare fa pensare gli inquirenti che il piccolo
possa essere stato lanciato dal balcone, ma è solo una ipotesi
investigativa.   
				   Restano infatti ancora tanti punti da chiarire in questa
vicenda, nella quale al momento la donna sembra essere l'unica
coinvolta. Avrebbe partorito da sola, in casa, senza dire nulla
al marito, per poi accompagnare a scuola la figlia di tre anni.   
				Gli esami a cui è stata sottoposta all'ospedale Sant'Anna, prima
di essere condotta in carcere, hanno confermato il parto.   
				          