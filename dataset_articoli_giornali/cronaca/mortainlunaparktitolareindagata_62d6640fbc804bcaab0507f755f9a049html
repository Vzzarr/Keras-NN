
            
            (ANSA) - ASCOLI PICENO, 17 LUG - La Procura della Repubblica di
Ascoli Piceno ha iscritto nel registro degli indagati la
titolare dello Sling Shot, la giostra del luna park di San
Benedetto del Tronto dalla quale lo scorso 14 luglio è
precipitata e morta Francesca Galazzo, 27 anni, del posto, madre
di un bambino di due anni. Un atto soprattutto a garanzia della
donna, Graziella Metastasio, indagata per omicidio colposo, che
avrà quindi modo di essere rappresentata da un perito in
occasione dell'autopsia che verrà affidata domani in tarda
mattinata al medico legale Giuseppe Sciarra, che la eseguirà nel
pomeriggio. L'avviso è stato notificato anche ai familiari della
vittima, che nomineranno a loro volta un medico legale.   
				          