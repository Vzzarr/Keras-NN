
Un concerto di Povia e un torneo di calcetto. E' polemica su "Invertiamo la rotta - Un calcio alla pedofilia", una due giorni di iniziative organizzata a Milano e Cologno Monzese da "Branco Onlus", ovvero l'associazione "Branca comunitaria" dei neonazisti di Lealtà Azione (circuito internazionale hammerskin, gli stessi che hanno postato le foto della parata del 29 aprile al cimitero Maggiore).

L'Anpi si schiera contro l'evento - al quale parteciperà appunto il cantante Povia - e chiede al Comune di Cologno Monzese di ritirare il patrocinio all'iniziativa. "Branco onlus" - dice Roberto Cenati, presidente dell'Anpi di Milano - è diretta emanazione di Lealtà e Azione, un gruppo di estrema destra che si ispira al pensiero di Leon Degrelle, ufficiale delle Waffen SS e di Corneliu Codreanu, fondatore della Guardia di Ferro romena, movimento antisemita e nazionalista. Dietro un'iniziativa che potrebbe sembrare apprezzabile si cela invece un'organizzazione - continua Cenati - la cui ideologia si pone in aperto contrasto con i principi sanciti dalla Costituzione repubblicana nata dalla Resistenza e con le leggi Scelba e Mancino. Lo spettacolo si svolgerebbe, tra l'altro, nel teatro intitolato a Peppino Impastato, vittima della mafia".

La polemica riguarda in primo luogo (ma non solo) il Comune dell'hinterland milanese. "Cologno Monzese - conclude il presidente dell'Anpi - ha pagato un prezzo altissimo alla dittatura fascista in termini di vite umane, di deportati morti nei campi di sterminio e di danni materiali. Stigmatizziamo le dichiarazioni del capogruppo della Lega Nord (Lorenzo Corradini, ndr) che, commentando la sua partecipazione alla parata neofascista al Campo X del 29 aprile scorso, ha dichiarato che "Casa Pound è la sua comunità".

Ma vediamo, nel dettaglio, in cosa consiste "Un calcio alla pedofilia". Si inizia il 10 giugno al teatro Peppino Impastato di Cologno Monzese con una serata (titolo: "Invertiamo la rotta contro la dittatura del pensiero unico") che avrà come protagonisti l'avvocato Gianfranco Amato (presidente dei "Giuristi per la Vita", accanito sostenitore della dittatura della fantomatica teoria gender e dell'equiparazione tra omosessualità e pedofilia) e Povia (che nel 2009 attirò i riflettori a Sanremo con il brano - contenente espliciti riferimenti alle teorie riparative dell'omosessualità - "Luca era gay"). Si prosegue il giorno dopo con un torneo di calcetto adulti e bambini (e lotteria benefica) al centro sportivo U.s.Triestina 1946 in via Fleming a Milano. La due giorni antipedofilia è promossa, oltre che da Branco onlus, anche da "La caramella buona", associazione di cui è vicepresidente la criminologa Roberta Bruzzone.

Le polemiche sull'appuntamento di sabato e domenica prossimi vedono schierati anche il Partito democratico e la lista Cologno solidale e democratica. "E' uno spettacolo organizzato da associazioni legate all'estrema destra", dicono. Pronta e frontale la replica di Povia: "Si può nel 2017 scrivere una stupidata del genere?  - scrive sul suo blog - Ma soprattutto si può nel 2017 sentirsi dire 'fascista' (termine che usano ormai solo i bimbiminkia), da quelli del partito di destra bancaria-finanziaria più potente d'Italia, ormai diventati gli utili idioti del capitale? Di chi parlo? Ma del Pd. Ma si può essere così stuPd? Ma perché prima di dissentire non venite a sentire?".






