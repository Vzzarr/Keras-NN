
            
            (ANSA) - BARI, 31 MAG - Si chiama "Sport missione comune" ed
ha un budget di 200 milioni di euro il bando del Credito
sportivo presentato oggi a Bari dal presidente dell'Anci Antonio
Decaro, con Roberto Pella, delegato Anci allo Sport e sindaco di
Valdengo, e con il commissario straordinario del Credito
sportivo Paolo D'Alessio. 
   "Consentirà ai Comuni - ha spiegato Decaro - di costruire,
ristrutturare e modernizzare strutture sportive nei territori,
alimentando politiche che sono un efficace antidoto contro la
marginalità sociale".   
				   Il nuovo bando va in parallelo con i fondi dei "bandi
periferie": l'elemento di novità, ha sottolineato Decaro, è che
"cinquanta milioni saranno erogati a tasso zero ai piccoli
comuni e alle unioni dei piccoli comuni, che hanno più
difficoltà nella realizzazione dei progetti".   
				   "Facciamo credito agevolato, in alcuni casi a tasso zero o a
tassi convenientissimi, - ha detto Paolo D'Alessio, commissario
del Credito Sportivo - al fine di destinare risorse
all'impiantistica sportiva dei comuni".   
				          