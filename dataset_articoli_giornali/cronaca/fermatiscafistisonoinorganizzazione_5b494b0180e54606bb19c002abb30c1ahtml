
            
            (ANSA) - COSENZA, 31 MAG - Facevano parte dell'organizzazione
criminale che gestiva il traffico di esseri umani verso l'Italia
due siriani ed un libico sottoposti a fermo perché ritenuti gli
scafisti dell'imbarcazione soccorsa nel canale di Sicilia carica
di migranti giunti poi nel porto di Corigliano Calabro venerdì
scorso. Lo hanno riferito gli investigatori ed il procuratore
della Repubblica di Castrovillari Eugenio Facciolla. Dalle
indagini, che si sono avvalse della collaborazione di un
migrante senegalese, è emerso come i tre - i siriani Khaled
Thaled, 24 anni, e Ahmad Dej (24) e il libico Siraj Alakari (21)
- fossero coloro che a Sabrata (Libia) facevano parte
dell'organizzazione con il compito della guardia armata nel
campo ove erano tenuti nascosti i migranti. Quindi, il 23 maggio
scorso, dopo avere lasciato a terra i fucili, si sono imbarcati
su un gommone che hanno condotto nel Canale di Sicilia. I tre
sono stati trovati in possesso di diversi telefoni cellulari, di
denaro contante e di supporti informatici.   
				          