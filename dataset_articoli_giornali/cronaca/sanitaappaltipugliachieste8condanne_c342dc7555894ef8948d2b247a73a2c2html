
            
            (ANSA) - BARI, 30 MAG - La Procura di Bari ha chiesto 8
condanne a pene comprese fra 6 anni e 8 mesi e 3 anni e 6 mesi
per 8 imputati, tra cui i fratelli Claudio e Gianpaolo Tarantini
e l'ex dg Asl di Bari Lea Cosentino, nell'ambito di un filone su
presunti appalti truccati e tangenti nella sanità pugliese. Nel
processo sono parte civile Regione Puglia, Università di Bari,
Policlinico di Bari e associazione Cittadinanzattiva. La Regione
ha chiesto un risarcimento danni di un milione di euro,
Policlinico e Università per circa 300mila euro ciascuna.   
				   Il processo, iniziato nell'ottobre 2014, è sulla gestione di
gare e trattative per l'acquisto di attrezzature e protesi alla
Asl di Bari tra il 2008 e il 2010. Imputati, oltre ai fratelli
Tarantini e Lea Cosentino, l'ex capo area gestione patrimonio
della Asl di Bari Antonio Colella, Francesco Lippolis, direttore
amministrativo Asl, Michele Vaira, funzionario Asl Bari, Sabina
Ilaria Tatò, fisiatra barese e Vittorio Patella, direttore della
II Clinica ortopedica del Policlinico.   
				          