
Più che numero chiuso, "numero giusto". «Pensiamo agli Uffizi — spiega il presidente dell'Ente Parco Vittorio Alessandro — in quel caso, mica si parla di chiusura: piuttosto, di accessi controllati».

Al netto degli aggettivi, da oggi fino a domenica la sperimentazione entra in vigore sui sentieri delle Cinque Terre: dopo l'annuncio che l'anno scorso fece il giro del mondo, scatenando polemiche, dibattiti e mille ricette alternative, la regolamentazione degli accessi fa di questo fine settimana di ponte il suo primo, vero, banco di prova.

Gli strumenti per evitare il congestionamento dei sentieri — «luoghi fragili, nati per i contadini, per essere percorsi da poche persone per volta», rimarca Vittorio Alessandro — sono due.

Uno è quello più tecnologico: una applicazione per Smartphone disponibile acquistando la Cinque Terre Card (da oggi anche online), e inserendo i dati della carta. La app, a quel punto, inizierà a comunicare attraverso notifiche in tempo reale quali sono i sentieri più o meno affollati, e quali hanno già raggiunto il numero massimo di giornata.

Non solo: la app permette anche di localizzare i turisti, che potranno, in caso di difficoltà, essere soccorsi con rapidità.

E chi non ha la Card, o — nel caso delle persone più anziane — non è pratico di app? In questi tre giorni viene attivata una task force di venti persone, tra carabinieri forestali, guardie ecologiche volontarie, soccorso alpino, il consorzio che gestisce l'accoglienza Ambiente turismo impresa, e il Cai: organizzata in seguito a un incontro tra Parco e comuni. Gli addetti saranno presenti sia lungo i percorsi, sia ai punti di accesso ai sentieri.

«Impegnati per fare in modo che non ci siano problemi — spiegano all'ufficio stampa del Parco — e che la percorrenza sia ottimale. Una sorta di numero chiuso omeopatico».

In concreto, all'imbocco dei sentieri sovraffollati, il personale comunicherà la situazione. E proporrà ai visitatori due opzioni: attendere fino a quando la strada non si sarà decongestionata, o imboccare un percorso alternativo, meno battuto.

«Nell'ultimo anno e mezzo abbiamo raccolto dati, attraverso i contapassi — spiega ancora il presidente del Parco delle CInque Terre Vittorio Alessandro — verificando l'entità dei picchi. Il picco, per capirci, è il momento in cui guardi le scarpe di chi sta davanti: quando c'è il maggior consumo di sentiero, e nessuno si gode la passeggiata per la ressa».

E quando avviene di solito questo picco? «I dati ci dicono che nell'orario tra il pranzo e subito dopo ci sono i maggiori afflussi: ecco perché si tratta di intervenire in quelle situazioni, per ridurre la presenza». risponde il presidente.

La misura diventa operativa dopo i numeri impressionanti registrati tra Pasqua e Pasquetta: ad aprile, infatti, sono arrivate alle Cinque Terre 95 mila e duecentosette persone: e sono quelle munite di Card, dunque il dato è sottostimato. L'anno scorso erano state 60 mila. In media, da gennaio ad aprile, l'aumento è stato del 36 per cento rispetto al 2016, con oltre 600 mila carte vendute dall'inizio dell'anno. Senza contare la congestione di alcuni tratti: come quello tra Monterosso e Vernazza, strettissimo e dunque a un solo senso di marcia, che nel picco di Pasqua ha registrato quattromila presenze al giorno: "Decisamente troppe, in un punto dove già 1500 sarebbero tante", sottolinea Vittorio Alessandro.

Dati che fanno riflettere: ancora di più confrontando quest'anno con il precedente, mese dopo mese. A gennaio 2016, tra carte treno e parco si erano registrati 5.916 visitatori: nello stesso mese del 2017 10.517. A febbraio, l'incremento è stato del 42 per cento: dai 7.011 del 2016 si è passati ai 10.014 del 2017. L'unico mese che registra una diminuzione è marzo, ma solo perché l'anno scorso Pasqua era arrivata prima: dai 29.587 turisti del 2016, si è passati a 24.470. Ad aprile, poi, il boom: un aumento del 57 per cento. «Questo fine settimana sarà il banco di prova di un primo tassello — sottolinea Alessandro — perché i progetti continuano. Con l'introduzione della banda larga sui sentieri, entro l'anno prossimo, vorremmo riuscire a seguire i percorsi dei visitatori: in modo da ridurre i tempi di soccorso e ricerca, garantendo una maggiore attenzione».






