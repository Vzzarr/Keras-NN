
            
            (ANSA) - REGGIO CALABRIA, 28 MAG - I carabinieri hanno
arrestato a Reggio Calabria quattro giovani con l'accusa di
favoreggiamento personale nei confronti di Giacomo Gattuso, il
25enne già in stato di fermo per tentato omicidio in relazione
all'aggressione, il 24 maggio scorso, ai danni di mons. Giorgio
Costantino, di 74 anni, parroco della chiesa di "Santa Maria del
Divin Soccorso". Nei confronti dei quattro giovani i carabinieri
della Compagnia di Reggio calabria hanno eseguito un'ordinanza
di custodia cautelare agli arresti domiciliari emessa dal Gip. I
militari hanno anche eseguito un analogo provvedimento,
confermando la contestazione di tentato omicidio, nei confronti
di Gattuso, che resta così detenuto in carcere. I quattro
giovani arrestati per favoreggiamento, Agostino Ceriolo, di 25
anni, Domenico Zampaglione, di 19, e Salvatore D'Agostino e
Simone Liconti, entrambi di 26 anni, secondo l'accusa, nel corso
delle investigazioni hanno reso false dichiarazioni per coprire
la condotta posta in essere da Giacomo Gattuso.   
				          