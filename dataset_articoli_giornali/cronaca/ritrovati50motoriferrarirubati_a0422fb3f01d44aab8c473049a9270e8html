
            
            (ANSA) - TORINO, 1 GIU - Erano nascosti all'interno di un
capannone di Settimo, nell'hinterland Torinese, i 50 motori
Ferrari del valore di circa 900 mila euro rubati all'inizio di
maggio. I carabinieri del Comando provinciale di Torino li hanno
trovati al termine di una complessa indagine che ha portato
all'arresto di tre persone per ricettazione. Nel magazzino
c'erano anche più di 4.500 chili di cavi di rame, di verosimile
provenienza furtiva, per un valore di 250mila euro.   
				   Il furto dei motori, destinati ad essere montati su veicoli
Maserati, era avvenuto lo scorso primo maggio. Con una motrice
rubata, ignoti si sono introdotti nel piazzale di una ditta di
trasporti di Rivoli e hanno agganciato il rimorchio telonato con
il prezioso carico.   
				   Le tre persone fermate per ricettazione sono un italiano di
64 anni, un romeno di 49 e una romena di 47 anni.   
				          