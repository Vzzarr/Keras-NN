
            
            (ANSA) - ANCONA, 15 LUG - La giostra estrema 'sling shot', in
italiano 'fionda', su cui ha perso la vita ieri Francesca
Galazzo, una giovane mamma di 27 anni, nel luna park di San
Benedetto del Tronto (Ascoli Piceno), aveva fatto già un'altra
vittima il 26 aprile 2010. Laura Cristofoletto, 46 anni,
originaria di Trento ma residente a Treviso, era morta
verosimilmente per infarto durante il lancio della capsula nel
parco tematico dell'Italia in miniatura di Rimini. Lo 'sling
shot', un'attrazione a metà tra una catapulta e una fionda, è
capace di 'sparare' la cabina a 55 metri di altezza in un
secondo. La donna aveva gridato, poi, quando era tornata a
terra, era boccheggiante. Inutili i tentativi di rianimarla. La
donna era una maestra di judo.   
				          