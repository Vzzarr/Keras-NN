Un grosso meteorite ha solcato poco dopo le 23 di martedì sera i cieli del nord Italia, illuminando la notte, lasciando dietro di sè una scia verdastra e, secondo alcuni testimoni, anche dei residui incendiati.   Il meteorite è stato ben visibile dalla Lombardia all'Emilia al Triveneto, con un boato distintamente avvertito tra il Veneto e l'Emilia, tra le province di Padova, Rovigo, Ferrara e Bologna. Numerosissime le segnalazioni sui social, ma non sono stati segnalati danni.  Anche il rapper Fedez è stato testimone del passaggio e lo ha riferito in un tweet alla 23:14: "Raga a Milano è appena passato un meteorite verde o qualcosa di simile, nessuno sa niente a riguardo?".