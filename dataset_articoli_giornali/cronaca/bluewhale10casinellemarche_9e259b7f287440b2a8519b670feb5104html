
            
            (ANSA) - ANCONA, 30 MAG - Sono finora ''una decina'' nelle
Marche i casi di Blue Whale, il gioco sul web che attraverso una
serie di prove può spingere le giovani vittime fino al suicidio,
tutti nella provincia di Ancona. Lo ha rivelato incontrando i
giornalisti il procuratore dei minori Giovanna Lebboroni, che ha
competenza sull'intera regione. ''Per fortuna - ha aggiunto - le
segnalazioni riguardano uno stadio di coinvolgimento iniziale o
intermedio. Ma il gioco è molto pericoloso, e può attrarre,
anche dietro minacce, i più fragili fra gli adolescenti''. 
   Di qui la scelta di ''strutturare un coordinamento stretto
fra uffici giudiziari del Distretto e forze di polizia, in primo
luogo la Polizia postale'': si cerca di garantire un'attività di
prevenzione e un intervento tempestivo laddove necessario.   
				          