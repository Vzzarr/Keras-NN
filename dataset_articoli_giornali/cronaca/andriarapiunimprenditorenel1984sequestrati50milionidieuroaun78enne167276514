


Era stato condannato a 6 anni e 4 mesi di reclusione per il sequestro dell'imprenditore Pietro Fenotti di Brescia, proprietario di un'acciaieria, avvenuto nel marzo del 1984 con un riscatto di 10 miliardi di lire. Ma poi Giuseppe Stallone, 78 anni, era riuscito a 'ripulire' la sua immagine e il giro di affari a lui riconducibile, per 33 anni: i carabinieri hanno messo i sigilli, tra Andria e provincia, a beni per circa 50 milioni di euro.

L'indagine patrimoniale è scaturita da un'attività informativa e investigativa condotta dai militari del nucleo investigativo del Reparto operativo di Bari, che, partendo dalla storia criminale dell'uomo, ne hanno ripercorso, passo dopo passo, la carriera imprenditoriale. "Il risultato è stato come entrare, dopo un enorme labirinto, all'interno di un caveau", spiegano gli investigatori: un impero economico costruito negli anni, un ingiustificato patrimonio costituito prevalentemente da beni immobili, tra cui spicca una nota sala ricevimenti di Andria da un ettaro con una piscina olimpionica.

Stallone, già sottoposto alla misura di sorveglianza speciale, era considerato al vertice di un gruppo criminale armato, dedito negli anni '80 a sequestri di persona a scopo di estorsione, organizzati in varie località d'Italia. Oltre alla condanna per il rapimento di Fenotti, fu sospettato di essere coinvolto in altri tre rapimenti compiuti, tra il 1977 e il 1982, tra Roma, Bari e Lecce, per uno dei quali fu pagato un riscatto di 5 miliardi di lire: rapimenti rispetto ai quali fu assolto per insufficienza di prove.

La complessa attività storico-investigativa ha tracciato le modalità attraverso le quali il 78enne, pur essendo stato coinvolto in attività criminali negli anni '80,  abbia successivamente provveduto a 'ripulire', anche attraverso i suoi familiari, i guadagni illeciti reinvestendoli nella realizzazione della lussuosa sala ricevimenti e nell'omonima società che ne gestisce la ristorazione e l'organizzazione di eventi pubblici e privati.

Il suo tenore di vita era ampiamente sproporzionato rispetto al reddito dichiarato di circa 15mila euro l'anno: questo ha permesso alla sezione per le Misure di prevenzione del Tribunale di Trani di emettere un decreto ai sensi del Codice Antimafia, col quale sono stati sottoposti complessivamente a sequestro due società di capitale, due imprese individuali, 18 appartamenti, 5 locali commerciali, 8 garage, 53 terreni dell'estensione complessiva di dieci ettari, due autovetture e la somma di 327mila euro, in parte investita in titoli e polizze assicurative.

Stallone risulta aver investito infatti somme di denaro (oltre 3 milioni di euro), attraverso le quali le società di capitali si sono autofinanziate e hanno realizzato i complessi aziendali e soprattutto immobiliari senza ricorrere all'erogazione di mutui o finanziamenti da parte di istituti di credito.






