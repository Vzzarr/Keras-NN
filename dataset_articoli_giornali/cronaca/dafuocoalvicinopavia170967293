
Ha dato fuoco al vicino cospargendolo con liquido infiammabile per barbecue. "Faceva troppo rumore". Sono gravissime le condizioni di un ragazzo di 27 anni di Vigalfo, una frazione di Albuzzano, nel Pavese, che ora è ricoverato nel reparto grandi ustionati dell'ospedale di Niguarda di Milano, dopo l'aggressione subita dal vicino di casa che nella notte tra sabato e domenica era andato forse a suonare al suo campanello. L'aggressore, 41 anni, è ora nel carcere di Pavia con l'accusa di tentato omicidio.

Una lite furibonda - racconta la Provincia Pavese - l'ennesima, stando ai racconti degli altri condomini: il 41enne anche in passato si sarebbe più volte lamentato per i rumori molesti che provenivano dall'appartamento del vicino, che si trova appunto al pian terreno e ha il giardino. L'altra notte lo ha cosparso con liquido infiammabile per barbecue e gli ha dato fuoco. Ha riportato ustioni di secondo e terzo grado nella maggior parte del corpo. Le fiamme hanno ustionato anche il 41enne, seppure in maniera lieve.

Sono stati gli inquilini e i familiari della vittima a prestare i primi soccorsi. I vicini hanno chiamato il 118, e vista la gravità delle ustioni, è intervenuto l'elisoccorso che ha trasferito il ragazzo al Niguarda dove i medici ora cercano di salvargli la vita. 
 






