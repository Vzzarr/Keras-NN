
COPPARO - Una donna ha ferito a morte, con un coltello da cucina, il proprio compagno ad Ambrogio di Copparo, in provincia di Ferrara. All'origine dell'omicidio ci sarebbe stata una lite nel corso della quale la donna, di 45 anni, avrebbe inferto diversi colpi all'uomo, quarantenne. Il litigio è scoppiato in tarda serata, poco prima delle due di notte, davanti alla porta di casa. Sul posto sono intervenuti i Carabinieri di Copparo che hanno arrestato la donna.

Inutili i soccorsi sanitari prestati all'uomo, sarebbe morto quasi sul colpo, nonostante i primi tentativi di soccorso da parte della figlia quindicenne che la donna aveva avuto da una precedente relazione. La coppia aveva una bambina di tre anni.

Secondo la prima ricosrtruzione del Carabinieri, l'omicidio sarebbe avvenuto dopo che la coppia aveva trascorso la giornata, prima al mare, al Lido delle Nazioni, e successivamente davanti alla televisione, a guardare la finale della Champions League tra Real Madrid e Juventus.

E' stato il fidanzato della figlia quindicenne dell'omicida a cercare di prestare i primi soccorsi all'uomo, tentando di rianimarlo e di tamponare le ferite con la maglietta della Juventus che la vittima indossava.

Carabinieri e 118 sono stati chiamati da una zia della donna, vicina di casa, ma i soccorsi sono stati inutili. La donna non ha opposto resistenza all'arresto.

I due lavoravano e non avevano apparentemente problemi economici. Ma i militari erano già dovuti intervenire per litigi e minacce.
 






