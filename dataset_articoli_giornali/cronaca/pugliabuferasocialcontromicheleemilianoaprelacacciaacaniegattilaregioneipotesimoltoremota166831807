
Un allarme che ha scatenato centinaia di persone. Anche se la legge in discussione ricalca quella già in vigore. "In Puglia si vorrebbe aprire la caccia ai cani e ai gatti!": è l'Enpa (l'Ente nazionale protezione animali) a lanciare la clamorosa segnalazione sulla propria pagina Facebook e a invitare i suoi oltre 820mila contatti a protestare contro Michele Emiliano.
	
   		Così il governatore pugliese è stato subissato dai messaggi e costretto a correre ai ripari con una dura presa di posizione via social e bollando come "impossibile" - ribadisce il suo ufficio stampa - quella eventualità: "Qualche burlone sedicente 5 Stelle (ma io non ci credo) ha messo in giro un post Facebook che dice che in Puglia si aprirà la caccia a cani e gatti. È una caxxata totale. In Puglia mai nessuno darà la caccia a cani e gatti, dovrebbero passare sul mio cadavere. Bannate quel deficiente che vi ha detto queste bugie. Fate girare. Grazie".
	
   		E tirato in ballo da Emiliano, il Movimento 5 Stelle si difende: "Il sedicente presidente di Regione rimedia una ennesima brutta figura. La notizia non l'ha diffusa il M5S, ma un'importante associazione animalista e il ddl in oggetto esiste e arriva in seduta congiunta della II e IV commissione regionale con passaggi, certamente ambigui, sui quali discuteremo".

Al centro delle preoccupazioni degli animalisti c'è appunto il disegno di legge 67 del 2017 a firma dell'assessore regionale all'Agricoltura, Leonardo Di Gioia. L'articolo contestato è il 31, in cui vengono inclusi "cani e gatti inselvatichiti" tra le specie per cui il presidente della Regione, sentito l'Istituto superiore per la protezione e la ricerca ambientale, potrà autorizzare il "controllo" qualora "moltiplicandosi eccessivamente" arrechino danno a colture, fauna, attività agricole e ittiche o al patrimonio storico-artistico.

Il "controllo", si specifica, verrebbe praticato con metodi ecologici in base alle indicazioni dell'Ispra. E soltanto in casi estremi con cattura e abbattimento per le specie animali pericolose, tra cui gli "inselvatichiti" (ovvero quei cani e gatti di seconda o terza generazione rispetto ai randagi e paragonabili ai predatori selvatici).

"Si tratta di un caso residuale, semplicemente un caso di scuola - precisa l'assessore Di Gioia - Abbiamo semplicemente armonizzato le varie normative e le abbiamo adeguate a quelle nazionali. Il disegno di legge ricalca esattamente la legge regionale 27 del 1998, in vigore per quasi vent'anni, compresa la parte su cani e gatti inselvatichiti. E poi noi siamo quelli che hanno fatto barricate sull'abbattimento dei lupi in conferenza Stato-Regioni, non avremmo mai potuto fare ciò di cui ci accusano".






