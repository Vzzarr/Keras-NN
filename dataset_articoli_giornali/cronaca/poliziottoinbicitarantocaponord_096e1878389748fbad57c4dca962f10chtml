
            
            (ANSA) - TARANTO, 03 GIU - E' iniziata questa mattina la
sfida di un poliziotto in servizio alla Questura di Taranto, il
sovrintendente Giuseppe Grottola, che affronterà un viaggio
solitario di 4mila chilometri in sella alla sua bicicletta che
lo porterà attraverso l'Italia, l'Austria, la Germania fino alla
Norvegia, sino a 'Capo Nord', quale punto estremo dell'Europa.   
				   Il percorso si snoderà, secondo le  previsioni, in 33 tappe
per circa 120 km al giorno tra piste ciclabili e strade
secondarie e permetterà al biker di percorrere da Sud a Nord
tutta l'Europa. Grottola sarà fornito di guide, carte
topografiche e navigatore satellitare. Il sovrintendente
Grottola non è nuovo a simili imprese: l'ultima nel 2016 la
Roma-Trento, percorso di circa 800 chilometri. Oggi la partenza
dal piazzale antistante la Questura, accompagnata per i primi 40
chilometri da un folto gruppo di ciclisti della Mtb Taranto
Bikers alla quale Giuseppe Grottola è associato. Presente anche
il questore di Taranto, Stanislao Schimera.   
				          