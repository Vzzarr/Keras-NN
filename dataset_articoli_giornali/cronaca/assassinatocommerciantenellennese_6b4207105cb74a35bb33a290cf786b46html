
            
            (ANSA) - BARRAFRANCA (ENNA), 16 LUG - Un commerciante di auto
di 48 anni, Filippo Marchì, sposato e padre di due figlie, è
stato ucciso con alcuni colpi di arma da fuoco nella campagna di
sua proprietà, a Barrafranca. Dieci anni fa, la vittima era
stata definitivamente assolta da un'accusa di omicidio. L'uomo,
noto in paese per essere un importante venditore di auto usate,
abitava con la famiglia sulla strada provinciale che collega
Enna a Barrafranca; è stato colpito mentre stava lavando l'auto
nel suo appezzamento di terreno, di fronte l'abitazione. A dare
l'allarme la moglie e la figlia della vittima che hanno sentito
gli spari. Sono intervenuti i carabinieri e il sostituto
procuratore della Dda di Caltanissetta Santi Roberto Condorelli.   
				          