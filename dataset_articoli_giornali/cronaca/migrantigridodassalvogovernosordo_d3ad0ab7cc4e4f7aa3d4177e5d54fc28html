
            
            (ANSA) - SAN SALVO (CHIETI), 15 LUG - Nessun razzismo, ma la
consapevolezza che chi fugge non può essere aiutato con la
semplice ospitalità e che il fenomeno sta esplodendo. E' stata
diretta Tiziana Magnacca, sindaco di San Salvo, che ha spiegato
perché è contraria all'arrivo di 50 migranti parlando con i
giornalisti proprio davanti alla struttura che dovrà
accoglierli, un ex albergo nella zona industriale non lontana
dal mare. Con lei altri sindaci, imprenditori e commercianti.   
				Nulla contro i migranti né contro il prefetto di Chieti, Antonio
Corona, "che fa solo il suo dovere", ma, ha detto Magnacca,
"siamo contro il governo che consente di ospitare persone che
poi ciondolano intere giornate nelle nostre città". Una protesta
civile "contro un governo sordo alle richieste della comunità e
cieco rispetto alla realtà. Cosa accade, troviamo loro il lavoro
che non possiamo assicurare nemmeno ai concittadini? Il progetto
ospitalità del governo è fuori da ogni controllo. Questa non è
più un'emergenza, è diventato un fenomeno strutturale".   
				          