
            
            (ANSA) - FOGGIA, 15 LUG - Era un pregiudicato sottoposto a
regime di semilibertà l'uomo ucciso la scorsa notte in una
agguato lungo la statale 16 a Foggia. Matteo Lombardozzi, 50enne
di San Severo, è stato raggiunto da una raffica di Kalashnikov e
da colpi di fucile a pallettoni, mentre, come ogni sera, a bordo
del suo Fiat Fiorino, stava facendo rientro nel carcere di
Foggia. L'omicidio è avvenuto verso le 22.   
				   I killer, secondo quanto appurato dai carabinieri del Comando
provinciale di Foggia che indagano sull'episodio, lo avevano
agganciato già lungo la Statale 16 che collega Foggia a San
Severo, sparando alcuni colpi di arma da fuoco verso il suo
furgoncino. Lo hanno poi raggiunto e ucciso all'interno di
un'area di servizio dove l'uomo aveva cercato di trovare riparo.   
				Le telecamere di sorveglianza hanno ripreso l'agguato. Nella
notte i militari hanno eseguito 4 stub e diverse perquisizioni a
carico di pregiudicati sanseveresi e sono stati sentiti amici e
parenti della vittima. Almeno una ventina i colpi sparati.   
				          