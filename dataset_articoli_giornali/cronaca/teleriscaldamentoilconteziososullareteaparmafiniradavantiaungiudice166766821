
La questione della proprietà del teleriscaldamento si risolverà in tribunale davanti a un giudice.  E' questo il nocciolo di quanto uscito nell'ultima audizione nella sede dell'Autorità nazionale anticorruzione a Roma tra il presidente Raffaele Cantone e il sindaco Federico Pizzarotti.

In quella sede, lo scorso 17 maggio, Cantone ha ribadito senza mezzi termini quanto l'Autorità che presiede va ripetendo da due anni: la rete del teleriscaldamento a Parma è un'opera pubblica e la sua gestione non può essere affidata direttamente a Iren, serve un appalto pubblico.

Il Comune, da parte sua, avrebbe preso atto della definizione di Anac ma si trova a dover sbloccare una fase di stallo dato che l'azienda ritiene privata la rete che parte dal termovalorizzatore di Ugozzolo e arriva nelle abitazioni di 40mila cittadini.

La multitulity aveva gà rifiutato una proposta di convenzione avanzata dall'ente nella quale l'infrasttruttura veniva dichiarata pubblica e lasciata in uso a Iren nel rispetto del codice dei contratti.

I tempi sono stretti, Anac ha chiesto al municipio di procedere senza indugio per evitare un ulteriore provvedimento nei suoi confronti.

La vicenda non è ovviamente di poco conto, in ballo ci sono i rapporti tra l'Amministrazione comunale e Iren e soprattutto potenziali cause milionarie di indennizzo.

E proprio a fine mandato il sindaco si ritrova fra le mani, come avvenuto cinque anni fa ai tempi dell'elezione, a dover affrontare una partita che riguarda l'ex municipalizzata (il ricordo va al Dies Iren di Beppe Grillo) e quindi, in qualche modo, i rifiuti e l'inceneritore.

Sull'argomento interviene Roberto Ghiretti, candidato della lista Parma Unita Centristi: "A fare gli interessi dei cittadini di Parma non è il sindaco Pizzarotti, che nel 2012 in campagna elettorale e a inizio mandato aveva promesso un controllo inflessibile su Iren salvo poi cambiare idea con un giro di valzer, ma Cantone. E' lui che ha intimato al Comune di portare Iren in tribunale e Pizzarotti dovrà farlo contro la sua volontà ma forte del parere dell'Anticorruzione".

Ghiretti infatti ricorda che la tesi dell'Amministrazione comunale è stata "incredibilmente" quella cara a Iren, ovvero di reti private.

Ghiretti ricorda che se le reti fossero di Iren "sarebbero tutte realizzate in abuso edilizio, mancando l'autorizzazione del Comune; inoltre ci troveremmo nella condizione di non avere altro gestore al di fuori dell'ex municipalizzata con tutte le conseguenze del acso". Nella condizione opposta, ovvero di reti pubbliche, la società dovrebbe pagare un onere per il suo utilizzo. 

Secondo l'esponente centrista questa vicenda testimonia lo stretto legame che si è andato cementando nel corso del mandato tra il primo cittadino e la multiutility.

Fa l'esempio dell'acqua che a giugno sarà regalata da Iren per un mese dai vari distributori e di una lettera dell'azienda con il logo del Comune, datata 3 aprile ma ricevuta da migliaia di famiglie negli ultimi dieci giorni, in cui "viene magnificato l'operato del Comune"; missiva firmata dal sindaco e dall'assessore all'Ambiente Gabriele Folli. "C'entra la campagna elettorale in corso? Nel dubbio ho segnalato anche questo a Corecom e Agcom".
 





 
	         





Oppure le "ingenti donazioni liberali per più di 700mila euro che l'ex municipalizzata in un paio di anni ha versato nelle casse municipali per vari progetti"; e ancora le sponsorizzazioni a favore del Wopa o del Regio.

"Io non ho nulla contro Iren che è un'azienda importante che dà lavoro a tante persone ma certi episodi significano un cattivo rapporto tra pubblico e privato. Altro che inflessibile controllore, la multiutility è diventata il maggior alleato di Pizzarotti. Ognuno deve fare bene la sua parte: Iren deve erogare i servizi per cui ha vinto gli appalti e il sindaco deve stare dalla parte dei cittadini e vigiliare sull'operato di chi fornisce i servizi. Invece l'interesse dei cittadini deve essere difeso dall'Anac".

La polemica coinvolge partiti e movimenti 

Pizzarotti: "Ha ragione Anac" - "Noi siamo convinti - risponde il primo cittadino - che la parte giusta sia quella di Anac: la rete di teleriscaldamento deve essere pubblica. Ma va trovata una soluzione concreta e non teorica, nell’interesse dei parmigiani. Interesse dei parmigiani vuol dire due cose: interesse pubblico, e necessità che non ci siano rischi per le casse del Comune affrontando l'ennesima causa milionaria, che già in questi anni è uscito indenne da un debito spaventoso. Lo dico già da ora: servirà un lungo lavoro di mediazione e impegno istituzionale, al quale non ci sottrarremo, e che è stato definito sarà il tribunale. Solo davanti ad un giudice potremo trovare una soluzione che tenga conto delle differenze di interpretazione giuridica"

"Questo 'pasticcio' è iniziato molti anni fa, quando amps ha iniziato il suo percorso di privatizzazione, ed è ancora più evidente oggi che Iren è quotata in borsa. Essendo in campagna elettorale sono convinto che qualcuno ne approfitterà per dire la sua e promettendo mari e monti. Io invece non prometterò mari e monti, ma serietà. Abbiamo sempre trovato una soluzione a tutto. Anche questa volta saremo noi a sistemare danni fatti da altri, felici di farlo per i cittadini di Parma".






