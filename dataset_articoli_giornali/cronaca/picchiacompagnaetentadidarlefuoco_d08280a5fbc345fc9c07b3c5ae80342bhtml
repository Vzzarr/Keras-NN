
            
            (ANSA) - MONTECATINI TERME (PISTOIA), 01 GIU - Picchia con
una chiave inglese la compagna e una sua amica e poi tenta di
dar loro fuoco, cospargendole di benzina. L'uomo, un operaio
45enne di Montecatini Terme (Pistoia), è stato arrestato dai
carabinieri per tentato omicidio e maltrattamenti in famiglia. I
fatti sono successi di fronte a una scuola elementare della
città termale, dove la donna (40enne) stava aspettando l'uscita
del figlio della coppia in compagnia di un'amica. L'uomo avrebbe
colpito entrambe con una chiave inglese alla testa e poi avrebbe
spruzzato su di loro della benzina tentando di appiccare il
fuoco. La tragedia non si è consumata grazie al pronto
intervento di alcune persone presenti che hanno messo in fuga il
45enne e chiamato il 112. Sul luogo dell'aggressione i militari
hanno trovato una bottiglia di plastica con i residui di benzina
e il cellulare che l'aggressore aveva perso nell'azione. Le due
donne sono state medicate in ospedale e dimesse con prognosi di
dieci giorni ciascuno.   
				          