
            
            (ANSA) - BRINDISI, 1 GIU - Nove persone, tra cui il
segretario generale dell'Authority portuale di Brindisi,
Salvatore Giuffré, sono indagate dalla Procura di Brindisi in
un'inchiesta in cui si ipotizzano i reati di associazione per
delinquere, corruzione e induzione indebita a dare o promettere
utilità in relazione ad alcune autorizzazioni fornite in ambito
portuale per consentire ad un'azienda di acquisire lo status di
impresa portuale. 
   Tra gli indagati dal pm Antonio Costantini, che ha chiesto
una proroga delle indagini, ci sono il responsabile del Demanio
e della Sicurezza dello stesso ente, Aldo Tanzarella,
l'imprenditore del settore dei rifiuti Luca Screti e l'ex
assessore comunale all'Ambiente Antonio Monetti. Screti è
l'imprenditore arrestato il 6 febbraio 2016 con l'ex sindaco di
Brindisi, Mimmo Consales, nell'ambito di un'altra indagine per
corruzione. L'inchiesta attuale tratterebbe tra l'altro di
rifiuti perché l'azienda avrebbe dovuto occuparsi di trasportare
all'estero combustibile derivato dai rifiuti (cdr).   
				          