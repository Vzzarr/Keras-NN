






 
	         




 Auto della sindaca Appendino in divieto di sosta? Sicuramente parcheggiata dove i cittadini qualunque non possono mettere l'auto, ovvero l'isola pedonale di via Roma, davanti a un noto negozio di ottica. E i commenti su Facebook si scatenano tra chi si stupisce, chi puntualizza, chi giustifica e chi s'indigna. Le foto sono postate da Mirko Bretto, un utente della pagina Facebook "Torino Sostenibile", e raffigurano la Nissan elettrica donata dall'azienda automobilistica nipponica al Comune di Torino. Macchina che viene utilizzata spesso dalla sindaca nei suoi giri in città. Questa mattina l'auto è stata avvistata in via Roma all'altezza del negozio Salmoiraghi Viganò, quasi all'angolo con via Cesare Battisti: piena area pedonale, e ne è scesa proprio la sindaca. La cosa fa comunque un certo effetto considerato l'impegno di Appendino nella campagna lanciata pochi mesi fa, anche a suon di multe, contro la "malasosta" in città. Dal Comune si limitano a sottolineare che la sindaca è "sottoposta a tutela" e che aveva "un appuntamento nella zona"





 
	         




 Il commento dell'utente è ironico: "Dai vita a buoni esempi, sarai esentato dallo scrivere delle buone regole, diceva Pitagora. Questa mattina, 8.30 via Roma, indovinate chi è uscita dalla macchina, lasciandola parcheggiata lì". Seguono commenti di tutti i tipi. C'è anche chi suggerisce che la vettura poteva stare lì perchè ha la paletta della polizia municipale, quindi è come un'auto dei vigili a tutti gli effetti. Altri sostengono che comunque le auto del Comune possono entrare, cosa non del tutto vera: dipende da quale funzioni si devono svolgere. Il regolamento assolverebbe Appendino. D'altronde nemmeno i taxi, che sono pari al servizio pubblico, possono entrare in quel tratto di via Roma, dove invece, solo alla mattina, possono entrare i furgoni delle consegne. Divieto assoluto, comunque, ai privati cittadini.





 
	         




  






