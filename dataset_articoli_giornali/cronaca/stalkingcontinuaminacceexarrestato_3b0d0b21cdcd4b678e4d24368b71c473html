
            
            (ANSA) - TRIESTE, 31 MAG - La Squadra Mobile di Trieste ha
eseguito un'ordinanza di custodia cautelare in carcere nei
confronti di un uomo, R.C., 61 anni, artigiano in pensione, già
posto agli arresti domiciliari nel marzo scorso per stalking nei
confronti della ex compagna.   
				   Terminata la relazione sentimentale, l'uomo aveva iniziato
una serie di atti persecutori non solo nei confronti dell'ex
convivente, e di altre persone che avevano contatti, anche
lavorativi, con lei. In due occasioni la donna aveva anche perso
l'impiego a causa della estenuante pressione esercitata
dall'uomo nei confronti dei datori di lavoro.   
				   Gli episodi risalgono dal giugno del 2016. Dopo essere stato
posto agli arresti domiciliari in marzo, R.C. ha continuato
nella sua condotta molesta e persecutoria verso l'ex compagna.   
				Il magistrato titolare del fascicolo ha quindi chiesto e
ottenuto dal Gip l'aggravamento della misura cautelare. (ANSA).   
				          