
BRESCIA - E alla fine il "Favola" tornò nel suo bozzolo, solo, accanto all'ombra di una metamorfosi non riuscita, dentro un involucro protettivo che è come il colore dell'ebano con cui il sole gli ha dipinto la faccia sottile nelle ore d'aria in carcere. "Sono vittima del più grave errore giudiziario di questo secolo". E però "mai, mai diventerò colpevole della mia innocenza", ha scandito Massimo Bossetti al principio dell'ennesimo giorno decisivo, un altro finito male, ed era toccato a lui iniziare alle 8.37 del mattino: tre fogli preparati scritti di suo pugno, letti dinanzi alla Corte per tentare un ultimo disperato assalto, un po' miele un po' rabbia un po' "Dna", ai giudici, questi di Brescia dai quali era convinto di riuscire ad "avere finalmente giustizia". Camicia azzurra a risvolti floreali, solita maniacale abbronzatura.

Sentite come si è rivolto loro. "Siete stati molto professionali, vi ho osservato per tutte le udienze, mi avete trasmesso un interesse che ho apprezzato". Genuino forse no. Ma nemmeno così astuto e raffinato da tenere a bada il rischio che sempre la piaggeria, il pelo lisciato di fronte a un verdetto, trascina con sè. "Voi siete liberi di credere o di non credere...". "Ma se anche voi come me avete sete di verità e giustizia...". Il soprannome "Favola" a Bossetti gliel'hanno appiccicato addosso i colleghi in cantiere, perchè a volte le sparava davvero enormi: l'inesistente tumore al cervello per giustificare dei turni finiti in anticipo ("devo correre in ospedale a Milano a fare degli esami"), le millanterie in carcere tipo i soldi (mai) sequestrati dalla guardia di finanza in Svizzera, o "quando mi hanno sparato un colpo di pistola qui".

"Massi, ma perchè racconti bugie?", gli chiede un giorno la moglie Marita tranciante a colloquio in carcere. "Perchè sei uno che racconta balle?". E' qui che inizia e forse finisce il mondo piccolo dell'uomo che due tribunali e due gradi di giudizio hanno stabilito essere l'assassino di Yara Gambirasio. E' il suo gorgo, il punto nel quale tutto di Bossetti porta in profondità e crea dei pozzi dove non distingui più: o forse più si scende e più tutto è drammaticamente chiaro. "Non sono un violento, un sadico, un animale: l'unico sentimento per cui vive Massimo Bossetti - parla in terza persona - è l'amore per la sua famiglia".

Quanto è sincero il "Favola" quando rivolge un pensiero, e vorrebbe essere denso di sentimento, a Yara?  "Una ragazzina che aveva diritto di vivere, che poteva essere mia figlia, la figlia di tutti voi". Che livello di credibilità può avere uno che contesta il proprio Dna sugli slip della vittima ("è un errore) e con la moglie, di certo per una propria e ammissibile forma di pudore, barava sulle sedute abbronzanti cui si sottoponeva due o anche tre volte la settimana? E quindi: chi è l'"animale"? Lui, come ritengono i giudici, o "quelli che sono ancora in giro liberi e stanno ridendo di me e della giustizia?". Una cosa è certa: non è una mammola, Bossetti. In questi tre anni - era il 16 giugno 2014 quando un battaglioncino di polizia e carabinieri gli ha messo le manette ai polsi mentre passava la malta in cima a un ponteggio - non ha mai ceduto. Ha molto pianto in solitudine, ha accettato di farsi somministrare neurolettici quando nel carcere bergamasco del Gleno "mi sputavano e mi gridavano di tutto". Ma come un mantra ha continuato a ripetere: "Non confesserò mai un delitto che non ho commesso". Per dire che piuttosto che darla vinta a chi gli ha chiesto di confessare facendogli sentire il profumo dello sconto di pena - "massimo avrei fatto 10 anni", "i permessi premio", "poter stare ogni tanto in famiglia coi miei amati figli" - piuttosto Bossetti aspetta che "muoia la vita".

La sua, dopo quella di Yara.  A cui nessuno nel campo di Chignolo d'Isola ha fatto sconti di pena. "Chi l'ha uccisa è un animale", e "io sono uno che non ha mai fatto male a nessuno, chiedetelo a mia moglie, è qui, chiedeteglielo...", dice. Marita sta seduta dietro di lui, col fratello e la cognata. La madre e la sorella di "Massimo" sono sempre distanti perchè i due gruppi non si parlano più. Guardi Marita, dunque. L'aria stanca sotto il trucco, si capisce che, comunque vada, è esausta di questa storia enorme e mediatica le cui luci ha lasciato illuminassero anche la sua bellezza: interviste, copertine, posati.  "Per cosa poi - sbotta uno dei tanti sostenitori dell'imputato sempre presenti nell'aula 64 - se alla fine hanno deciso di buttare la chiave?".






