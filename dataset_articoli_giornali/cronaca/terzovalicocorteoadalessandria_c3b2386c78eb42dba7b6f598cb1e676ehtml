
            
            (ANSA) - ALESSANDRIA, 27 MAG - Oltre duemila persone per gli
organizzatori, più di un migliaio per le forze dell'ordine,
arrivati anche dal Genovese e dalla ValSusa, hanno marciato in
corteo, per circa 3 ore, ad Alessandria contro la discarica di
Sezzadio, le cave per lo smarino e il Terzo Valico. In piazza
anche un serpentone di una quarantina di trattori. La
manifestazione, organizzata dai Comitati di base e Agricoltori
della Valle Bormida, Sezzadio Ambiente, Vivere a Predosa, NoTav,
ha visto la partecipazione di una ventina di sindaci dei Comuni
firmatari della Convenzione per la tutela delle risorse idriche
del territorio. Tra loro Enrico Silvio Bertero, sindaco di Acqui
Terme. Prossimo appuntamento dei manifestanti l'8 luglio a
Sezzadio per il concerto degli 'Assalti Frontali', vincitori
della prima edizione del Premio Vivaio Eternot, assegnato dal
Comune di Casale per aver affrontato il tema dell'amianto nella
canzone 'Asbesto'.   
				          