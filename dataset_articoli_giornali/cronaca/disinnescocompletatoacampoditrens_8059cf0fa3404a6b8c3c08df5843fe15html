
            
            (ANSA) - BOLZANO, 16 LUG - Completate con successo le
operazioni di disinnesco della bomba della Seconda guerra
mondiale rinvenuta a Campo di Trens il 20 giugno scorso. Il
traffico stradale e ferroviario è ripreso a scorrere
regolarmente a partire dalle 8.40. La bomba di aereo di 500
chili era stata portata alla luce nel letto del fiume Isarco in
località Fuldres. Nel centro operativo insediato presso la
centrale dei vigili del fuoco di Vipiteno, le operazioni,
coordinate da Sybille Salutari del Commissariato del governo,
sono cominciate alle 5 del mattino. Gli abitanti nella zona di
interdizione nel raggio di due chilometri hanno dovuto lasciare
le proprie case per tutto il periodo delle operazioni. Al
sorgere del sole, alle 6.41, è stato bloccato il traffico
stradale e ferroviario. Alle 6.47 la sirena sul veicolo dei
vigili del fuoco ha dato ufficialmente il via a quella che è
stata denominata Operazione torrens tertius che si è conclusa
con successo alle ore 7.35. Alle 8 sono state riaperte la A22 e
la circolazione ferroviaria.   
				          