
            
            (ANSA) - VICENZA, 31 MAG - La procura di Vicenza ha impugnato
davanti alla Corte di Cassazione il decreto, che è considerato
"abnorme", emesso dal Gip che si è dichiarato incompetente in
favore dell'autorità giudiziaria di Milano per il reato di
ostacolo alla vigilanza della Consob nell'inchiesta sulla Banca
Popolare di Vicenza. Lo comunica in una nota il procuratore
della Repubblica di Vicenza Antonino Cappelleri. La vicenda è
legata a una richiesta di sequestro di 106 milioni. Cappelleri
rileva che il Gip ha emesso "al contempo il sequestro per così
dire provvisorio per l'importo richiesto, emissione che la
procura ritiene non prevista tra i poteri di legge del Gip". In
sostanza, la procura ritiene che il decreto d'urgenza del
giudice incompetente "si limiti alle sole misure cautelari
personali"; sicché il sequestro "come è dato, viene ritenuto
vano, anzi controproducente in quanto prevedibilmente subito
travolto dalle possibili contestazioni difensive".   
				          