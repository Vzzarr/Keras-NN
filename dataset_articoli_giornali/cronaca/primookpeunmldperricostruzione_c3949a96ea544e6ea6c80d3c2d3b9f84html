
            
            (ANSA) - BRUXELLES, 30 MAG - La commissione sviluppo
regionale del Parlamento europeo ha approvato all'unanimità
l'accordo provvisorio raggiunto lo scorso 24 maggio tra
Eurocamera e Consiglio che prevede il cofinanziamento per la
ricostruzione sino al 95% dei territori del Centro Italia
distrutti dal terremoto. Lo rende noto la delegazione 5 stelle
del Parlamento europeo sottolineando che "si tratta di circa 1
miliardo di euro".   
				   "Abbiamo votato a favore - spiega l'eurodeputata Rosa
D'Amato, membro della commissione sviluppo regionale - ma è un
chiaro compromesso al ribasso e un perfetto esempio di come non
funzionano le istituzioni europee. Il risultato è una
solidarietà solo di facciata". La proposta del Movimento 5
Stelle era il cofinanziamento al 100% e senza nessun tetto ma
alcuni Stati dell'Ue avevano spinto per introdurre una quota di
cofinanziamento nazionale.   
				          