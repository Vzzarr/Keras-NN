
            
            (ANSA) - REGGIO CALABRIA, 2 GIU - I carabinieri del Comando
provinciale di Reggio Calabria hanno arrestato il latitante di
'ndrangheta Giuseppe Giorgi, di 56 anni, detto "u capra",
ritenuto elemento di vertice della cosca Romeo alias "Staccu".   
				Il latitante è stato bloccato a San Luca, nella sua abitazione.   
				Giorgi era ricercato dal 1994 ed il suo nome era inserito
nell'elenco dei 5 latitanti più pericolosi d'Italia. Deve
scontare una condanna a 28 anni e 9 mesi per associazione
finalizzata al traffico internazionale di sostanze stupefacenti.   
				Giorgi è stato bloccato stamani poco dopo le 8 dai carabinieri
del Reparto operativo di Reggio Calabria insieme a quelli dello
Squadrone Cacciatori Calabria. Nei suoi confronti era stato
emesso un ordine di carcerazione a seguito della condanna. La
cosca Romeo opera prevalentemente a San Luca e con ramificazioni
in tutta la provincia ed in altre in ambito nazionale ed
internazionale.Era ritenuto latitante di massima pericolosità ed
il suo nome inserito nel programma speciale di ricerca.   
				          