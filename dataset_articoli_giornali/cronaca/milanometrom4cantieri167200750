
Tra i ritardi nelle singole zone e le lamentele dei negozianti danneggiati dai cantieri, proseguono sottoterra i lavori per il nuovo metrò M4 a Milano. Domani la seconda talpa meccanica che sta scavando una delle due gallerie della tratta est (quella che da Linate va verso il centro) partirà dalla stazione di Argonne per arrivare, nel giro di due o tre settimane, a quella di Susa. Qui incontrerà "Stefania", la maxifresa gemella che ha scavato la prima galleria e che ora è ferma per manutenzione ordinaria. Entrambe le talpe dovranno arrivare in piazza Tricolore, dove verranno estratte e sostituite da altre due di diametro superiore (nove metri al posto dei sei utilizzati nelle tratte periferiche) che scaveranno le gallerie che tagliano il centro fino alla stazione di Solari. Nel 2018, poi, da San Cristoforo partiranno le due talpe che "bucheranno" la tratta ovest.

La fine dei lavori, prevista per il 2020 con l'apertura al pubblico nel 2022, potrebbe slittare di un anno, come emerso a fine marzo a Palazzo Marino e confermato dall'assessore Granelli. Perché ci sono cantieri in linea con il cronoprogramma, altri più in ritardo. L'avanzamento dei lavori sulla tratta Linate-Forlanini, invece, potrebbe anticipare al 2021 il taglio del nastro almeno delle due stazioni. Il ritardo però, spiega Granelli, potrebbe essere recuperato: "Stiamo ridefinendo i tempi, entro un mese dovremmo avere tutti i dettagli del nuovo cronoprogramma".

Entro la fine dell'estate i cantieri cambieranno comunque volto. A giugno saranno dichiarati i vincitori dei due concorsi lanciati a marzo per rendere più gradevoli - alla vista e non solo - le recinzioni attorno agli scavi in tutte le zone della città. Sono più di ottanta i progetti presentati. Associazioni, scuole, università, singoli cittadini, artisti e designer si sono sbizzarriti da un lato per decorare le cesate (questo il termine tecnico), dall'altro per organizzare eventi culturali, sportivi o di altro genere negli spazi adiacenti ai cantieri.

Milano come New York e Copenaghen, città che hanno ridotto sensibilmente l'impatto dei cantieri nelle strade. Ogni idea approvata avrà a disposizione, per la realizzazione, cinquemila euro e si potrà partire già dall'estate con l'allestimento dei primi progetti. In autunno invece, dopo i continui appelli arrivati sul tavolo del Comune da parte dei commercianti, la metà delle recinzioni non interessata dalle opere dei creativi sarà utilizzata per la segnaletica legata ai negozi coperti e nascosti dai cantieri. Un provvedimento più volte annunciato che finalmente dovrebbe vedere la luce.

Sono più di un centinaio, nel frattempo, i negozianti che aspettano ancora dal Comune il loro risarcimento per i danni economici causati dai cantieri della M4. Su 400 domande accolte (534 quelle presentate) dall'inizio del 2016 - da quando cioè Palazzo Marino ha iniziato a mettere fondi a disposizione - 116 ancora aspettano di essere liquidate. Circa una su quattro. A mancare all'appello sono quelle presentate nell'ultimo bando, chiuso il 20 gennaio 2017, che ha messo a disposizione delle 186 richieste approvate 1.130.000 euro: solo 70 imprese sono finanziate, le altre sono in attesa. Ma mentre il Comune spiega i ritardi con i "tempi tecnici della ragioneria" e assicura la chiusura delle pratiche "per agosto ", i negozianti chiedono un cambio di passo sia sui tempi che sui criteri di erogazione dei finanziamenti.
 
Milano, la talpa Stefania arriva nella stazione Argonne: avanzano le gallerie della M4

Fino ad oggi, i fondi messi a disposizione da Palazzo Marino ammontano a sei milioni di euro, distribuiti su tre bandi. Il primo, aperto all’inizio del 2016 e diviso in due tranche ha messo sul piatto circa tre milioni di euro a copertura di investimenti effettuati anche nei tre anni precedenti: ristrutturazioni, sistemazione di impianti, abbattimento delle barriere architettoniche, acquisto di arredi e strumenti informatici. Allora, su 132 domande pervenute, ne furono liquidate 73. A ottobre 2016, invece, furono stanziati 1.470.000 euro come contributo per il pagamento delle bollette e dell’affitto: chiuso con 163 imprese finanziate. A ciò vanno aggiunti circa 400mila euro per chi ha deciso di spostare altrove la propria attività: nove le domande ammesse, ora tocca ai negozianti scegliere dove traslocare.






