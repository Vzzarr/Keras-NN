
            
            (ANSA) - PADOVA, 2 GIU - Un detenuto del carcere Due Palazzi
di Padova usava un cellulare, che teneva nascosto nella suola di
una scarpa, per fare telefonate in cui minacciava attentati. Lo
ha fatto ieri e anche oggi annunciando l'esplosione di una bomba
in piazza, durante la festa della Repubblica. Lo hanno scoperto
gli investigatori attivati dalla direzione distrettuale
Antimafia di Venezia dopo che ieri era stata fatta una
telefonata anonima in cui si minacciava un attentato durante la
parata del 2 giugno in piazza dei Signori a Padova. L'annuncio
aveva fatto scattare l'allarme con l'intervento degli
artificieri e con un controllo minuzioso in tutta l'area della
città dove, tra l'altro, oggi è previsto l'arrivo del ministro
degli Interno Marco Minniti. Il Ros carabinieri sono riusciti a
scoprire che la telefonata era partita dal carcere. Le
perquisizioni hanno portato al detenuto, già denunciato in
passato per procurato allarme, al quale hanno sequestrato un
cellulare che teneva appunto nascosto nella suola di una scarpa.   
				          