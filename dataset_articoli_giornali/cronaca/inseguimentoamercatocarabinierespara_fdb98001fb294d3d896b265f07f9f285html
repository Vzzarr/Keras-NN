
            
            (ANSA) - CATTOLICA (RIMINI), 3 GIU - Non ha rispettato l'alt
dei carabinieri e, a bordo di un furgoncino rubato, è scappato
per le vie di Cattolica (Rimini) mentre si stava svolgendo il
mercato settimanale. Un carabiniere gli ha sparato, fermando la
sua fuga, e ferendolo, non gravemente, al gluteo e al pollice
sinistro. Poi è stato arrestato.   
				   A sirene spiegate, l'auto dei carabinieri ha inseguito il
furgone per circa mezz'ora, fino a quando il mezzo si è infilato
in una strada senza uscita. Il fuggitivo ha inserito la
retromarcia e ha speronato l'auto dei carabinieri, ma non è
riuscito a scappare. A quel punto il protagonista della vicenda,
David Mariani, 39 anni, nato a Terni e residente a Lecce, è
sceso dal furgone tentando di recuperare un borsone nero che
aveva a bordo.   
				   Un gesto che ha allertato i due carabinieri: temendo che
contenesse armi, uno dei due ha intimato nuovamente l'alt,
quindi ha impugnato la pistola di ordinanza e ha fatto fuoco
colpendo Mariani al gluteo destro e al pollice sinistro.   
				          