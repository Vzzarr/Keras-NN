
            
            (ANSA) - CAGLIARI, 15 LUG - È fuori pericolo Manuela Picci,
la 26enne di Assemini pestata a sangue dal fidanzato, Riccardo
Madau, 25 anni, il quale, pensando di averla uccisa, si è poi
suicidato lanciandosi da un cavalcavia vicino allo stadio
Sant'Elia a Cagliari. La giovane è ancora ricoverata nel reparto
di Riniamazione dell'ospedale Brotzu, in terapia intensiva. I
medici mantengono riservata la prognosi, ma le sue condizioni
sono migliorate e non è più in pericolo di vita.   
				   Gli investigatori della Squadra mobile attendono di poterla
sentire per ricostruire quanto accaduto l'altra notte. Oggi il
dottor Roberto Demontis, incaricato dalla pm Liliana Lecca, ha
effettuato l'autopsia sul cadavere di Madau. Il giovane, da
quanto si apprende, è morto per la caduta dal cavalcavia, non
sono emersi altri elementi che possano far pensare
all'intervento di terze persone. Ha battuto la testa contro
l'asfalto ed è deceduto quasi immediatamente. Bisognerà invece
attendere 60 giorni per i risultati degli esami tossicologici.   
				          