
            
            (ANSA) - CITTA' DEL VATICANO, 3 GIU - "Io ho sentito voi, e ora
vi dirò una parola: questo che voi avete vissuto è una cosa
brutta, perché è una calamità. Le calamità feriscono l'anima, ma
il Signore ci aiuta a riprenderci". Così papa Francesco si è
rivolto, incontrandoli nell'atrio della Sala Nervi, ai circa 400
bambini delle zone terremotate di Lazio, Marche e Umbria, giunti
stamane in Vaticano col "Treno dei Bambini". Il Papa ha
intrattenuto con loro un piccolo dialogo. "Avete fiducia nel
Signore? E anche nella Madonna? - ha quindi chiesto -
Ringraziamo la Madonna per le cose buone che ci ha dato in
questa calamità. Ave Maria..." "Una delle cose che piacciono più
a Gesù, una delle parole che piacciono più al Signore è la
parola 'grazie tante'. Io voglio ringraziare voi e dirvi grazie
per questa visita, per essere venuti qui, anche a ricordare quel
brutto momento".   
				          