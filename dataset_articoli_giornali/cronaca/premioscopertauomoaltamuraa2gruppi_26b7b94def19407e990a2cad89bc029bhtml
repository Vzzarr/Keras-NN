
            
            (ANSA) - BARI, 01 GIU - Il Consiglio di Stato ha riconosciuto
che il ritrovamento dell'Uomo di Altamura, lo scheletro fossile
ominide vissuto circa 150.000 anni fa, è avvenuto grazie al
lavoro congiunto dei due gruppi speleologici del CARS (Centro
Altamurano Ricerche Speleologiche) e del GSV (Gruppo
Speleologico Vespertilio) del Club Alpino Italiano di Bari. È ai
due gruppi, quindi, che spetta il premio di rinvenimento del
valore di 450mila euro e non ai singoli speleologi. I giudici
amministrativi d'appello hanno così accolto il ricorso del CAI
riformando la sentenza del Tar Puglia che un anno fa aveva dato
ragione ai singoli soci, i quali dichiaravano di aver
partecipato a quella esplorazione a titolo personale e non per
conto del gruppo al quale appartenevano. La storia comincia nel
settembre '93, quando il CARS di Altamura invita il
CAI-Vespertilio ad esplorare Lamalunga, una grotta scoperta dal
gruppo altamurano già 3 anni prima. Qualche giorno dopo alcuni
membri del GSV e soci del CARS scendono nella cavità.   
				          