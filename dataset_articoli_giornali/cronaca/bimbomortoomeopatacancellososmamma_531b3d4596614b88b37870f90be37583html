
            
            (ANSA) - PESARO, 30 MAG - Il dottor Massimiliano Mecozzi, il
medico omeopata che aveva in cura il piccolo Francesco, morto a
7 anni per le complicanze di un'otite batterica curata con
l'omeopatia e non con gli antibiotici, avrebbe cancellato il
video che la mamma del bimbo gli aveva inviato con il telefonico
il 23 maggio, qualche ora prima di chiamare il medico del 118,
che ha trovato Francesco già semi incosciente, in 'codice
rosso'. Immagini drammatiche, in cui la mamma, disperata,
chiedeva al medico e se non fosse il caso di far ricoverare il
figlio, visto che ''stava sempre peggio'' e i preparati
omeopatici non avevano avuto alcun effetto. Per rintracciare
quell''Sos' e ricomporre i contenuti di tutti i messaggi e le
conversazioni intercorse fra Mecozzi e la famiglia di Cagli nei
15 giorni del calvario di Francesco il pm di Urbino Irene Lilliu
ha nominato oggi un consulente informatico, Luca Russo. Domani
Cagli darà l'ultimo addio a Francesco: i funerali sono fissati
per le 15:30 nella parrocchia di San Pier Damiani.   
				          