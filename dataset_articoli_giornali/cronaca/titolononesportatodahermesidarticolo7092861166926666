
Un sindaco-governatore che sappia valorizzare il dialogo con i territori per combattere il centralismo regionale che in questi anni ha caratterizzato il governo di Roberto Maroni. È questo in sintesi il progetto di Giorgio Gori, attuale sindaco di Bergamo, ma sempre più in predicato di diventare il candidato del centrosinistra che sfiderà Maroni alle prossime elezioni Regionali. Anticipate o meno.

L'ex direttore di Canale 5, con un passato giovanile da repubblicano, dal 2014 guida a Bergamo una giunta di centrosinistra che comprende il Pd, ma anche Sel e Articolo 1 Mdp, a dispetto della sua fama di "renziano". Gori non si sbilancia ancora, ma ci crede. Anche perché in questi anni la sua amministrazione si è fatta apprezzare anche in ambienti moderati. È pronto a partecipare alle primarie di coalizione, ma se Roberto Maroni dovesse davvero dimettersi in anticipo a luglio, chi lo conosce bene assicura che sarebbe pronto ad accettare la sfida comunque. Un piano B che prevederebbe il lancio della sua candidatura in una convention prima dell'estate, se i partiti della coalizione saranno d'accordo. Un piano che sembra sempre più probabile, visto che sul fronte nazionale le elezioni anticipate appaiono più vicine e che Maroni ha confermato la sua volontà di accorciare la legislatura anche in Lombardia.

PISAPIA LANCIA GORI: "CANDIDATO GIUSTO"

L'idea di Gori sarebbe quella di dar vita a una lista civica di sindaci. Molti di loro sono stati eletti proprio con liste civiche. In questi giorni, l'ex patron di Magnolia ha chiesto loro di indicargli quali siano le persone su cui si potrebbe contare, valorizzando una rete che già esiste. Alcuni potrebbero perfino far parte di una sua eventuale squadra in caso di vittoria. Il senso sarebbe quello di coinvolgere anche le comunità fuori dai capoluoghi uscendo dalla retorica delle comunità montane e delle valli che in questi anni è stata la prateria praticata preferibilmente dalla Lega di Maroni.

Se diventasse governatore, Gori non lascerebbe comunque la carica di sindaco per i 90 giorni consentiti dalla legge. Per non creare problemi alla sua città. Nel frattempo, studia, incontra. Funzionari, assessori, tecnici, operatori. Per approfondire temi come la sanità, l'urbanistica, i trasporti.

Tesse relazioni grazie a un rapporto di frequentazione che dura da tempo, che comprende, tra gli altri, anche ex sindaci come Giuliano Pisapia e primi cittadini in carica come Beppe Sala. Una rete di persone che sanno di potersi fidare le une delle altre. L'amicizia di Gori con Pisapia, per esempio, risale a quando il neo sindaco di Bergamo organizzò nella sua città una serie di incontri per spiegare ai suoi cittadini la "rivoluzione arancione" dell'amico Giuliano.

È stato tra i primi ad appoggiare una possibile candidatura di Maurizio Martina, ma questo non significa che il suo nome non sia in campo.

Chi conosce Gori fin dagli anni del liceo classico "Paolo Sarpi" di Bergamo lo descrive come un "secchione". Lui cerca di fare di tutto per togliersi quella apparenza un po' algida di cittadino di Bergamo Alta. Per questo, lo si incontra sempre più spesso mentre fa la spesa (la moglie Cristina Parodi è a Roma quattro giorni alla settimana per condurre "La vita in diretta" su Raiuno). Mentre corre in bicicletta, insieme ai figli. Mangia di tutto, ma non sa resistere agli spaghetti al pomodoro. Adora i musical, ha visto quattordici volte Jesus Christ superstar, ma il suo film preferito è Moulin Rouge. Gli stessi amici raccontano che per Gori quest'anno il vero sacrificio, in realtà, sarà rinunciare alle tradizionali vacanze nella amata Formentera.






