
"Sono un capro espiatorio, la persona perfetta per questa accusa: sono calabrese, terrone, con precedenti con la giustizia e compare di Domenico Belfiore. L'ideale per chi vuole a tutti i costi ottenere una condanna ma non la ricerca della verità". Rocco Schirripa ha chiuso così l'ultima udienza del processo in cui rischia l'ergastolo per l'omicidio Caccia. La sentenza del processo bis al panettiere arrestato il 22 dicembre 2015 per l'omicidio del procuratore di Torino Bruno Caccia, ucciso da un commando della 'ndrangheta il 26 giugno del 1983, è attesa in giornata.

L'intervista/ Paola, figlia del procuratore: "Spero in una sentenza giusta, ma la verità resta lontana"

"Per protestare contro questa messa in scena, contro questa farsa che lascerà liberi i veri responsabili, ho deciso che da oggi farò lo sciopero della fame, non per condizionare la Corte ma per protestare contro l'accusa che ha voluto cercare un capro espiatorio e ha trovato in me il soggetto perfetto. Consapevole di tutti i rischi che questo comporta alla mia età. E dispiaciuto soltanto per la mia famiglia: ma meglio piangere per la mia morte che farli soffrire per tutta la vita".


Bruno Caccia



 
	         




 Schirripa ha letto poche pagine scritte di suo punto, con la voce ferma, scandendo bene le parole. Solo in qualche passaggio, facendo riferimento alla moglie e alle figlie, ha esitato. Dopo le sue dichiarazioni spontanee la Corte d'Assise si è ritirata in camera di consiglio. E quando uscirà pronuncerà la sentenza. Quello che si concluderà oggi è il secondo processo a Schirripa dopo che il primo era stato annullato nel novembre del 2016 a causa di un errore procedurale del pm Marcello Tatangelo.






