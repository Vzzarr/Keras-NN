
            
            (ANSA) - ROMA, 29 MAG - Open day, sabato prossimo 3 giugno,
delle due web radio studentesche gemellate per il terremoto:
Radio Battaglia di Norcia e Radio Rossellini di Roma.   
				   La mattinata, dalle 9.30 alle 13, sarà appunto dedicata
all'open day, con gli studenti delle scuole superiori
dell'Istituto omnicomprensivo De Gasperi-Battaglia di Norcia
che, a scaglioni, assisteranno a dimostrazioni della durata di
20-30 minuti. Le demo verranno trasmesse in diretta su
www.radiorossellini.it, www.norciaradiobattaglia.it e su
Facebook. 
   Nel pomeriggio, dalle 15.30, quattro ore di diretta durante
le quali, con vari ospiti, saranno affrontati numerosi
argomenti, in gran parte incentrati sul terremoto: il punto di
situazione sul patrimonio storico artistico, sull'economia, sul
turismo, sulla ricostruzione. Ma ci sarà spazio anche per
parlare di alcuni film girati a Norcia e in Valnerina, del
teatro, della presenza dei monaci benedettini. I redattori
effettueranno interviste in strada e non mancheranno
improvvisazioni teatrali e musicali.   
				          