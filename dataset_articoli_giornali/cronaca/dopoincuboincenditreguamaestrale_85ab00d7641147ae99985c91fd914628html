
            
            (ANSA) - CAGLIARI, 15 LUG - Dopo le ultime giornate infernali
sul fronte incendi, il caldo e il maestrale hanno regalato una
leggera tregua alla Sardegna. In alcuni centri meridionali
dell'Isola le temperature oggi hanno raggiunto i 36 gradi,
lontane dalle punte di 42 dei gironi scorsi, mentre i venti
deboli o localmente moderati hanno soffiato dai quadranti
settentrionali con rinforzi sul canale di Sardegna, ma senza le
raffiche che ieri, in particolare, hanno consentito agli incendi
- quasi tutti di natura dolosa - di divampare molto rapidamente.   
				   "Permangono le condizioni di alta pressione - spiega il
maresciallo Marco Formicola, in turno all'Ufficio Meteo
dell'Aeronautica Militare nella base di Decimomannu - così come
resta anche un campo anticiclonico sulla Sardegna. Ma da
stanotte il maestrale cederà il passo alle correnti
nord-orientali di grecale che soffieranno per i prossimi due
giorni. Questo porterà una lieve diminuzione delle temperature
sul versante orientale e un conseguente aumento sul versante
occidentale".   
				          