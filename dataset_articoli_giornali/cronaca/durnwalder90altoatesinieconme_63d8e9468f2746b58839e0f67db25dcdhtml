
            
            (ANSA) - BOLZANO, 30 MAG - "Sono convinto che il 90% degli
altoatesini è con me. Oggi sono stato fermato per strada da
molti cittadini, soprattutto di lingua italiana, che si sono
complimentati con me per il fatto che finalmente è stata fatta
giustizia". Lo ha detto l'ex governatore Luis Durnwalder dopo
l'assoluzione in appello dall'accusa di peculato per la gestione
del suo fondo di rappresentanza.   
				   "E' davvero brutto finire sul banco degli imputati dopo oltre
40 anni che ho lavorato giorno e notte per questa Provincia", ha
aggiunto Durnwalder. "Come presidente ho sempre rispettato la
legge. Ho comunque agito non solo guardando le lettere, ma
ascoltando anche il cuore. Sarebbe triste se l'uomo contasse
meno delle lettere", ha ribadito l'ex presidente. "Ero comunque
preoccupato, perché non puoi mai sapere come decidono i
giudici", ha detto Durnwalder che ha anche riferito che, verso
la fine del suo mandato politico, c'era chi l'aveva messo in
guardia sul fatto che sarebbe stato preso di mira.   
				          