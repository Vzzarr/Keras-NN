

(ansa)

TORINO. Un sasso nell'acqua fa lo stesso effetto, si crea il vuoto attorno e si alzano onde che si allargano in fretta e vanno lontano. Pochi secondi catturati dalle telecamere sistemate sul palco per i media raccontano come è scoppiato il disordine tra le trentamila persone che a Torino, in piazza San Carlo, stavano guardando la finale di Champions League sul maxischermo. Si vede un ragazzo, a petto nudo, che si aggira con le braccia allargate e uno zaino a spalle, con movenze che evocano quelle di un potenziale kamikaze. La gente si allontana, spinta da una forza centrifuga dettata unicamente dalla paura. Gli effetti di una bomba, senza che ci sia stata la bomba.
Torino, l'onda umana che travolge la folla in piazza San Carlo












 
	         




Alle quattro di notte il giovane, che si chiama Davide, è già in questura, identificato dagli investigatori della Digos. Era arrivato a Torino dalla Lombardia assieme a un altro ragazzo. Tutti e due sono stati sentiti a lungo dal pm Antonio Rinaudo che, come precisato dal procuratore capo, Armando Spataro, ha aperto un fascicolo, ma senza ipotesi di reato: "Dobbiamo prima chiarire bene la dinamica dei fatti" spiega.
Torino, caccia al ragazzo con zainetto: procura acquisisce video












 
	         




Alle 23 sono ancora tutti in questura, ma nessuno è stato denunciato. Anche la fidanzata di Davide, che nel video lo abbraccia per portarlo via dal centro della scena, è stata interrogata. In una pausa scendono in strada: "Non ho fatto niente", dice lui. Lei è preoccupata: "Lo accusano di aver provocato 1500 feriti". E lui incalza: "Adesso rischio pure il lavoro".
Champions, il momento in cui si scatena il panico in piazza San Carlo a Torino












 
	         




Non ho fatto niente, dice. E forse è proprio così. Cosa davvero sia accaduto dopo il terzo gol del Real Madrid alla Juventus non è chiaro. Molte testimonianze sono contraddittorie e alcune ricostruzioni paradossali. C'è gente che parla di un'auto sulla folla, di un ordigno, di uno che spara con un kalashnikov. Forse si tratta di un petardo. O forse nemmeno quello. Ciò che conta è l'effetto che fa. Nel tentativo di allontanarsi dal presunto pericolo la folla ondeggia di qua e di là nella piazza. Le transenne vanno giù come birilli e si infilano in mezzo ai piedi delle persone che vogliono uscire imboccando le vie laterali. Il peso della gente fa cadere la ringhiera a protezione di uno degli ingressi del parcheggio sotterraneo.
Torino, la sorella del bimbo ferito gravemente: "Guardavamo la partita, ci hanno travolti"
    Un volo di oltre tre metri farà i feriti più gravi della serata. "Non voglio morire", si sente urlare. Un bambino cinese di sette anni è calpestato. Un uomo si nasconde sotto il palco dei giornalisti e abbraccia tre bambini: cerca di avvolgerli in un telone nel disperato tentativo di nasconderli chissà da chi. Un altro padre si aggira con gli occhi sbarrati: "Mio figlio ha 8 anni, non so più dov'è". Le fiabe non sono mai state così orribili e così reali.
Torino, scatta l'allarme bomba in piazza San Carlo: la gente in fuga












 
	         




Non appena la piazza inizia a svuotarsi quello che si apre alla vista è un tappeto verde di cocci di bottiglia, puzzolente di vino e di birra, che scricchiola sotto i piedi. Sembra assurdo ma è proprio quello che provocherà il numero maggiore di feriti: oltre mille sono coloro che perdendo le scarpe nella fuga si sono tagliati le piante dei piedi o si sono feriti cadendo. Dunque le bottiglie sono state il vero reale danno. "Alcune ore prima del fischio d'inizio la piazza è stata invasa dai venditori di birre abusivi, con le bottiglie di vetro ", racconta un tifoso che era in piazza e conosce bene le dinamiche di curva.
Torino, la mamma del bimbo ferito in piazza San Carlo: "Mio figlio vivo grazie un ragazzo"












 
	         




Un peso in questa scelta potrebbe averlo avuto la presenza, piuttosto numerosa, di ultrà bianconeri che non erano a Cardiff, ma avevano deciso di restare in città: "Hanno conquistato di prepotenza la guida del tifo, si sono installati sotto il maxi schermo e avevano di tutto, fumogeni, petardi ed erano loro a decidere cosa fare". Più di un centinaio di ultrà, diffidati dalla questura di Torino si sarebbero trovati in piazza San Carlo, denuncia il tifoso: "La gestione dell'ordine pubblico era sfuggita di mano già un'ora e mezza prima della partita. Non si capiva chi controllava chi - racconta - Prima hanno fatto entrare i venditori abusivi, mentre dopo i disordini le forze dell'ordine, in particolare la polizia municipale, bloccavano l'accesso alla gente che voleva cercare i parenti feriti".
Champions, i tifosi in piazza San Carlo: "Travolti dalla folla, ci camminavano sopra"












 
	         




Secondo l'ex ultrà, che vuole restare nell'anonimato, aver permesso a persone più volte segnalate alla Questura di partecipare all'evento ha aumentato i rischi, compresa la possibilità che dei petardi potessero scatenare il panico: "Fare andare in piazza cento persone che sono state diffidate per reati violenti di certo non ha aiutato - attacca - Questa secondo me è stata una scelta precisa, e una scelta sbagliata".
Champions, i tifosi in piazza San Carlo: "Travolti dalla folla, ci camminavano sopra"












 
	         




 






