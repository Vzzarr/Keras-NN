







Roberto Burioni, virologo del San Raffaele di Milano, è diventato ormai da tempo il paladino dei vaccini, lodato da molti ma anche preso di mira dai no vax e da chi è contrario all'obbligo delle vaccinazioni per andare a scuola.

Professore, pochi giorni fa ci sono state minacce di morte a lei, poi la bomba carta e i volantini contro Lorenzin. Si aspettava che il clima diventasse così pesante?
“È incredibile che succedano cose del genere, perché il tutto avviene intorno a dati scientifici. A parte certe esagerazioni, si può capire un dibattito acceso, che so, sulle tasse, dove ognuno la vede come vuole. Ma se si arriva a degli eccessi per dire cose scientificamente false è un ritorno al Medioevo, alle streghe. È incredibile che questo avvenga nel 2017, non si tira una bomba per dire che le cose di due chili in realtà  ne pesano uno. Questo è la sintesi del rifiuto della scienza nel nostro Paese. E Deve far riflettere".

La scienza è tutta schierata dalla parte dei vaccini, salvo poche eccezioni. Perché ci sono persone che continuano a non fidarsi?
"È ovvio che non ci siano scienziati contro i vaccini. Quali astronomi dicono che la terra è piatta? Quale matematico sostiene che 5 più 5 fa 11? La scienza non è dogmatica, tutto può essere messo in dubbio ma chi sostiene che il vaccino provoca l'autismo deve fare uno studio e dimostrarlo scientificamente. Altrimenti non è vero. E ricerche in quel senso non ce ne sono. Per convincere gli scettici dobbiamo impegnarci tutti, medici, insegnanti, giornalisti, politici”.

Lei spesso è molto duro nei confronti di chi critica i vaccini. Ha mai pensato di cambiare i toni?
“Io penso che nel momento in cui la scienza si abbassa a discutere con chi crede alla stregoneria perde la sua forza. Perciò non si discute con chi diffonde false teorie sui vaccini ma gli si dice di studiare. Io nei miei post spiego le cose a tutti, con tanto di riferimenti bibliografici ma non ha senso discutere, anche perché molti vengono solo per provocare riportando frasi fatte. Non sono interessati a capire qualcosa ma a confondere il messaggio. Questo non lo permetto perché io sono una persona che ha studiato e loro no”.

Il decreto legge sull'obbligo dei vaccini è quasi pronto. Cosa succederà dopo l'approvazione?
“Nel momento in cui verrà approvata la nuova legge non si dovrà più convincere ma tranquillizzare. Con l'obbligo nasce il grandissimo dovere di supporto, convincimento, spiegazione alle persone. Lo Stato deve profondere il massimo impegno nella corretta informazione dei cittadini. Ci vorrà grande rigore anche da parte dell'ordine dei medici.

La minaccia di morte online l'ha impressionata?
"Non me l'aspettavo ma preferisco non commentarla".

Ci sono legami tra l'anti vaccinismo e l'uso dell'omeopatia?
“Stanno nel rifiuto della scienza, nel cercare qualcosa di diverso e alternativo. Per spiegare questi fenomeni ci vuole un sociologo più che un medico, che dica come mai la gente rifiuta la scienza che ci ha migliorato in tutto la vita”.






