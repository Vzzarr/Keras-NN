
            
            (ANSA) - GENOVA, 17 LUG - Il tribunale di Genova ha condannato
Francesco Belsito, ex tesoriere della Lega Nord, a dieci mesi di
reclusione nell'ambito dell'inchiesta sulla presunta evasione
fiscale di due milioni di euro per gli investimenti offshore a
Cipro e in Tanzania. Belsito, difeso dagli avvocati Paolo
Scovazzi, Gian Emilio Genovesi e Federico Ricci, è stato assolto
dall'accusa di evasione fiscale mentre i giudici hanno ritenuto
sussistente l'accusa di omessa dichiarazione di circa un milione
di euro. Il procuratore aggiunto Francesco Pinto aveva chiesto
la condanna a 3 anni e 6 mesi. Secondo l'accusa, Belsito avrebbe
dovuto dichiarare al fisco circa 7 milioni sottratti
illecitamente alle casse del Carroccio quando era tesoriere. I
guai giudiziari di Belsito erano iniziati nel 2012 quando emerse
la maxi truffa da oltre 40 milioni di euro ai danni dello Stato
sui rimborsi elettorali, nel periodo compreso tra il 2008 e il
2010.   
				          