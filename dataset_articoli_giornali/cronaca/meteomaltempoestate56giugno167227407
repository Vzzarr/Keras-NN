
Da lunedì, sull'Italia Centro-Settentrionale, tornerà la pioggia. L'avviso è degli esperti de IlMeteo.it secondo i quali l'aria calda preesistente sulle zone e quella più fresca portata dall'anticiclone Scipione si mescolerà all'aria fresca atlantica, creando le condizioni necessarie per lo sviluppo di forti temporali che da lunedì 5 giugno interesseranno il Centro-Nord e tutta la Sardegna. Martedì il maltempo si sposterà verso oriente interessando il Nordest, la Lombardia e in maniera più debole le Marche e l'Abruzzo.

LE PREVISIONI IN TEMPO REALE

Attenzione alle precipitazioni. Non sono da escludersi nubifragi, grandinate e anche locali trombe d'aria in Pianura Padana. Il Dipartimento della Protezione Civile ha emesso un avviso di condizioni meteorologiche avverse che prevede, dalla tarda serata di oggi, precipitazioni diffuse, a prevalente carattere di rovescio o temporale, su Valle d'Aosta e sui settori centro-settentrionali di Piemonte e Lombardia. I fenomeni saranno accompagnati da rovesci di forte intensità, frequente attività elettrica, locali grandinate e forti raffiche di vento.

Valutata per domani l'allerta arancione per rischio idrogeologico in Lombardia, sulle zone Laghi e Prealpi Varesine e Lario e Prealpi occidentali. Allerta gialla, invece, sul Nodo idraulico di Milano e sull'area della Valchiavenna, sulle zone centro-settentrionali del Piemonte, sulla Valle d'Aosta e il Veneto.

Bomba d'acqua a Bergamo. In Lombardia il tempo è comunque già cambiato da stamattina. A Milano all'alba si sono verificati già i primi temporali e le temperature sono scese. Disagi si sono registrati invece a Bergamo e nell'hinterland, dove in mattinata si è abbattuta una bomba d'acqua. Lungo l'Asse interurbano, si sono allagati diversi tratti causando lunghe code di auto.

Torna il fresco. Ma la pioggia non sarà l'unico problema. L'aria fresca darà un colpo di grazia anche alle temperature che, rispetto a questi giorni, scenderanno di qualche grado. I valori massimi si manterranno sotto i 22 - 24° al Nordovest, riportando il tempo ad un clima primaverile.






