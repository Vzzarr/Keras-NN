
            
            (ANSA) - NAPOLI, 1 GIU - Interdizione dai pubblici uffici per
due impiegati della II Municipalità di Napoli e avviso di
conclusione indagini per altri sette dipendenti pubblici tra cui
due sottufficiali della Polizia Municipale. Sono i risultati di
un'inchiesta condotta dalla procura di Napoli con l'ausilio dei
carabinieri. 
   Nel corso delle indagini i militari hanno filmato i
dipendenti assenteisti dal parrucchiere, in vari negozi per
scegliere vestiti o provare scarpe, in farmacia, a fare la spesa
al supermercato, all'enoteca a degustare vini, seduti per strada
accanto a furgoni per piccoli traslochi in attesa di clienti.   
				   Ripetute o abituali "distrazioni" dalle ore di servizio,
spese, invece, per attività private usando registrazioni di
presenza "multiple e di comodo" con i badge elettronici in
assegnazione che passavano di mano in mano.   
				   Ai due impiegati addetti alla corrispondenza, raggiunti dalla
misura dell'interdizione per due mesi dai pubblici uffici, viene
contestata la truffa aggravata e continuata.   
				          