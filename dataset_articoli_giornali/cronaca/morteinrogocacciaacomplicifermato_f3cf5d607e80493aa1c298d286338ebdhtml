
            
            (ANSA) - ROMA, 2 GIU - Proseguono le indagini dopo l'arresto di
Serif Seferovic, il nomade di 20 anni accusato di omicidio
plurimo per la morte delle tre sorelline nomadi, uccise il 10
maggio nell'incendio del loro camper nel parcheggio di un centro
commerciale del quartiere romano di Centocelle. L'attenzione
degli investigatori si sta concentrando su eventuali complici
che quella notte sarebbero stati presenti. Sicuramente su uno,
un altro rom, indagato dalla procura di Roma, insieme al 20enne
arrestato ieri. Gli inquirenti sono sicuri che sia Serif
Seferovic l'uomo ripreso dalle telecamere di videosorveglianza
quella notte mentre lancia la bottiglia incendiaria contro il
camper in cui dormiva la famiglia Halilovic. "Quella notte
abbiamo dormito in una area di parcheggio nella zona di Prati
Fiscali, eravamo una quarantina di persone. Mio figlio era con
me, non è stato lui", ha raccontato il padre del 20enne fermato
all'avvocato Gianluca Nicolini che difende il giovane.   
				          