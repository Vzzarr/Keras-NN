
L'assemblea dei lavoratori Ilva a Genova Cornigliano è durata poco più di un'ora, ma l'esito era già scontato, i siderurgici sono usciti in corteo dallo stabilimento per dirigersi veso la Prefettura.

"PACTA servanda sunt", i patti vanno rispettati, il motto latino sullo striscione che ha aperto le ultime manifestazioni Ilva, continua a fare da linea guida alla protesta di oggi a Genova: mentre il ministro Carlo Calenda potrebbe già apprestarsi a firmare il decreto per l'assegnazione della società siderurgica alla cordata Arcelor Mittal-Marcegaglia, i lavoratori genovesi sono pronti a ricordargli che le intese vanno rispettate. A Genova esiste un accordo di programma firmato nel lontano 2005 che ha valore di legge e che ha certificato la riconversione dello stabilimento siderurgico genovese per dare aria più pulita alla città in cambio di garanzie di occupazione e reddito per i lavoratori e in cambio della concessione di un milione di metri quadrati per cinquant'anni all'imprenditore attivo su quelle aree, allora Riva oggi la nuova cordata in arrivo.

Alle sette e mezza è iniziata l'assemblea in fabbrica,poi la decisione di uscire e venire in corteo fino in centro, ci sono anche i lavoratori Ilva di Novi che hanno dichiarato otto ore di sciopero per partecipare alla protesta, e in Prefettura sono pronti ad accoglierli la Prefetta Fiamma Spena, il presidente della Regione Liguria Giovanni Toti e il sindaco Marco Doria. «L'obiettivo è chiedere tutti insieme un incontro al governo — chiarisce il segretario generale della Fiom Bruno Manganaro — nei due incontri che abbiamo avuto col ministro Calenda non ci sono state date risposte chiare rispetto alle prospettive di Genova, agli investimenti richiesti per rilanciare la banda stagnata e anche e soprattutto sull'accordo di programma, che per noi non si tocca , ha valore di legge. E' un accordo firmato da cinque ministri e se qualcuno pensa di metterlo in discussione deve ricordarsi che da quell'intesa dipendono anche le concessioni su aree e banchine».

Oggi a Cornigliano sono rimasti 1520 lavoratori dei 2700 che ancora erano occupati al momento della chiusura dell'area a caldo, nel 2005, tanti sono andati in pensione, ma finora l'accordo ha sempre retto con tanto di integrazione al reddito garantito dai lavori socialmente utili. Anche oggi sui 1520 addetti 380 sono in cassa integrazione ma sono impegnati nei lavori di pubblica utilità assicurati dalle istituzioni locali tramite i fondi pubblici. Ma sono molti di più quelli che potrebbero lavorare se davvero si investisse sulla banda stagnata. «Oggi Cornigliano produce 100.000 tonnellate di banda stagnata l'anno — chiarisce Antonio Apa, segretario Uilm — mentre il mercato nazionale è di oltre 700.000 tonnellate, con un investimento calcolato in 120 milioni di euro si potrebbe aumentare la produzione e impiegare tutti i lavoratori, ma finora non abbiamo avuto chiarimenti sul dettaglio degli investimenti, solo previsioni che di fatto portano alla riduzione complessiva della capacità produttiva di Ilva in Italia, un elemento preoccupante, visto che alla cordata acquirente evidentemente interessa il mercato italiano più che gli stabilimenti».


Alla partenza



 
	         




 Tante quindi le incertezze, soprattutto dopo che è uscito il numero degli esuberi complessivi previsti a livello nazionale dalla cordata acquirente, 4800. Taranto ha risposto l'altro giorno con quattro ore di sciopero, Genova invece si ferma oggi con otto ore di sciopero e una manifestazione che vedrà al fianco dei lavoratori anche le istituzioni locali. «Dalla città deve uscire un messaggio chiaro — rilancia Alessandro Vella, segretario generale Fim-Cisl — l'accordo di programma è il punto di partenza, ma serve anche un piano industriale che dia contenuti e che sia in grado di attuare gli impegni, a partire dalla necessità, almeno per Genova, di investire sulla banda stagnata, che ci permetterebbe di dare occupazione a tutti i 380 in cassa».






