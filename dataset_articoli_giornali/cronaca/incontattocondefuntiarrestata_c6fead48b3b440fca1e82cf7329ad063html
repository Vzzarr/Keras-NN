
            
            (ANSA) - FIRENZE, 15 LUG - Avrebbe circuito e truffato
"numerose persone" facendo credere loro che era in grado di
entrare in contatto con i defunti in quanto interprete e voce di
uno spirito guida, che identificava nell'anima del suo compagno
morto. Questa l'accusa che ha portato in carcere una 55enne
italiana, titolare di un negozio a Lucca, arrestata dalla
squadra mobile fiorentina in esecuzione di una misura di
custodia cautelare in carcere disposta dal gip di Firenze. Le
indagini, partite dalla denuncia di alcune delle presunte
vittime della donna, avrebbero quantificato in più di 40.000
euro i soldi che la donna era riuscita a farsi versare da quanti
si rivolgevano a lei, denaro che le sarebbe servito a risolvere
problemi finanziari e a pagare le rate del mutuo.   
				   La 55enne, che riceveva nel retrobottega del suo negozio a
Lucca, sarebbe in un caso anche riuscita a far credere a una
donna che era incinta, malgrado le analisi contrarie e che la
presunta gravidanza fosse ben più lunga del periodo di naturale
gestazione.   
				          