
Bomba carta contro un centro vaccinale in provincia di Bergamo e un volantino di minacce contro la ministra alla Sanità Beatrice Lorenzin. A rivendicare il gesto è un movimento di estrema destra, il Mab (Manipolo Avanguardia Bergamo), vicino a tesi 'no vax', manipolo di neonazisti non nuovo a episodi di cronaca, come la parata nera al Campo X di Milano e le minacce al giornalista di Repubblica Paolo Berizzi. La notizia viene confermata dall'ospedale Papa Giovanni XXIII di Bergamo da cui dipendono gli uffici presi di mira.


Il manifesto contro Lorenzin



 
	         




 L'assessore alla Sanità Giulio Gallera conferma l'episodio e parla "di resti di bombe carta contenenti chiodi e anche di manifesti contro Lorenzin e la sua decisione di rendere obbligatorie le vaccinazioni". In un volantino firmato dai Mab si legge: "Per il progresso scientifico. Contro la dittatura medica. Per la libertà di scelta vaccinale". In un altro viene riportata la fotografia del ministro ritoccata.

Il ritrovamento è stato fatto in mattinata, alle 8.30 del mattino, da parte degli operatori del servizio, distaccamento locale del servizio sanitario che si occupa, tra le altre cose, anche di vaccinazioni. "Esprimo la mia solidarietà a Lorenzin - dice l'assessore - per i gravissimi atti intimidatori accaduti nella notte da parte di chi su un argomento importante come i vaccini".


La rivendicazione



 
	         




 Non si sono rivelati danni alle strutture, l'azione sembra più che altro di tipo dimostrativo. "Invito tutti - dice l'assessore Gallera - ad abbassare i toni e auspico che i gesti gravissimi, come quelli contro il ministro Lorenzin o quelli subiti dal professor Burioni nei giorni scorsi, non si ripetano più". Il virologo del San Raffaele, infatti, da tempo in prima linea a favore dei vaccini ha ricevuto minacce di morte sul suo profilo Facebook. Dopo l'episodio, la ministra Lorenzin aveva proposto Burioni per una medaglia d'oro.






