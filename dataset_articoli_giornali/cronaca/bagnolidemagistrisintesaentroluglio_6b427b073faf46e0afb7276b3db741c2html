
            
            (ANSA) - NAPOLI, 1 GIU - "Con il presidente del Consiglio
Gentiloni abbiamo convenuto di chiudere l'accordo su Bagnoli
entro luglio". Lo ha affermato il sindaco di Napoli, Luigi de
Magistris, all'indomani dell'incontro con il premier a Palazzo
Chigi. Secondo quanto spiegato dal sindaco, si va verso un
accordo "ai massimi livelli istituzionali tra presidente del
Consiglio, presidente della Regione e sindaco di Napoli". De
Magistris non si è voluto sbilanciare sulle forme che avrà
l'intesa riferendo che "adesso non è una questione di forme. Si
tratta di chiudere l'accordo su cui mi sento fiducioso perché
registro la volontà politica e istituzionale di raggiungere il
risultato che tuttavia non è cosa scontata". De Magistris ha
sottolineato che ad accordo chiuso "l'amministrazione ne
discuterà con la città ma in tempi rapidi anche perché a Roma si
respira aria di voto tra il 24 settembre e il 7 ottobre e noi
vogliamo portare a casa molti risultati prima dello scioglimento
delle Camere. Bisogna fare presto".   
				          