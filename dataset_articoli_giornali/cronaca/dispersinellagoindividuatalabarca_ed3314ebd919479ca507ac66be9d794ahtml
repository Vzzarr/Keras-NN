
            
            (ANSA) - NUORO, 17 LUG - E' stata individuata dai
sommozzatori dei Vigili del fuoco e dei Carabinieri, la piccola
barca in vetroresina a bordo della quale, nel lago Mulargia a
Orroli, nel centro Sardegna, l'1 luglio scorso erano usciti per
una battuta di pesca Remo Frau, di 50 anni, Franco Sirigu, di
41, e Nicosur, il figliastro romeno 17enne di Frau, finiti in
acqua e dispersi.   
				   I corpi di Frau e Sirigu sono stati ripescati qualche giorno
fa, mentre i sommozzatori lavorano incessantemente per
recuperare anche il corpo quello del minorenne, figlio della
moglie di Frau. La barca è stata individuata nel punto in cui
sono stati recuperati i due corpi, nello specchio acqueo in
territorio di Orroli, al confine con Siurgus Donigala, ma non è
stata ancora recuperata perché mancavano le condizioni di
sicurezza: l'imbarcazione, infatti, è adagiata su un fondale di
25 metri. Verrà probabilmente recuperata domani.   
				          