
            
            (ANSA) - CAPACCIO-PAESTUM (SALERNO), 15 LUG - Una operatrice
sociale è annegata oggi, nel mare di Paestum (Salerno), mentre
tentava di salvare due ragazzi in difficoltà a causa delle
cattive condizioni del mare. La donna, Raffaella Esposito Alaia,
di 34 anni, residente a Sant'Anastasia, nel Napoletano, è
deceduta in località Torre di Mare. Secondo una prima
ricostruzione, la donna - da questa mattina alloggiata in un
camping della zona insieme a una quarantina di minori della
comunità di tutela per minori di Acerra (Napoli), presso la
quale lavorava - si sarebbe tuffata in mare, in un tratto di
spiaggia libera, per aiutare due giovani ospiti della comunità
in difficoltà.   
				   A soccorrere la donna e i due minorenni sono stati il
titolare e un bagnino di un lido adiacente. Recuperati i due
giovani, per l'operatrice sociale non c'è stato nulla da fare:
quando è stata strappata alla furia del mare, era già morta.   
				(ANSA).   
				          