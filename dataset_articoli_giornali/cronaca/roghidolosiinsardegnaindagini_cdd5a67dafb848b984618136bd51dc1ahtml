
            
            (ANSA) - CAGLIARI, 15 LUG - Molti degli incendi divampati
ieri in tutta la Sardegna sono di origine dolosa. Ne sono
convinti gli uomini del Corpo forestale che hanno avviato una
minuziosa attività ispettiva e di verifica. Una serie di
accertamenti che presto potrebbero portare a sviluppi
importanti. Intanto oggi dalle prime ore della giornata sono in
corso le operazioni di bonifica di due dei 14 roghi scoppiati
ieri. Due elicotteri e un Canadair stanno lanciando bombe
d'acqua su Irgoli, nel nuorese, mentre le squadre a terra
spengono gli ultimi focolai attivi.   
				   Non si tratta di fiamme alte, ma si sta mettendo in sicurezza
tutta l'area per evitare che il fuoco si riaccenda. Discorso
analogo ad Alà dei Sardi, in Gallura: qui il rogo divampato
giovedì che non si è mai arrestato. Anche in questo caso accanto
alle squadre a terra composte da Corpo forestale, operai di
Forestas, barracelli, Protezione civile, volontari e vigili del
fuoco, stanno operando tre elicotteri e un Canadair.   
				          