

Il parcheggio dell'Ikea di Bari 

Un parcheggiatore abusivo di nazionalità albanese è stato arrestato dai carabinieri a Bari per aver picchiato con calci e pugni un automobilista che, dopo avere lasciato la propria vettura nel parcheggio di Ikea, gli aveva dato una mancia ritenuta troppo esigua.

L'uomo, Hajdar Bera, di sessant'anni, è stato arrestato dai carabinieri del nucleo radiomobile. Il fatto è accaduto nel pomeriggio del 31 maggio. La vittima, un 39enne che aveva raggiunto il centro commerciale con la famiglia, dopo avere sistemato la sua utilitaria è stato raggiunto dal parcheggiatore, che secondo l'accusa lo ha minacciato chiedendogli soldi per vigilare sulla vettura.

Pur avendo ottenuto del denaro, il parcheggiatore non avrebbe ritenuto la mancia adeguata e ha cominciato a picchiare il 39enne prendendolo a calci e a pugni di fronte ai figli terrorizzati. I carabinieri sono intervenuti bloccando e arrestando l'uomo. L'aggredito è stato medicato e giudicato guaribile in otto giorni.






