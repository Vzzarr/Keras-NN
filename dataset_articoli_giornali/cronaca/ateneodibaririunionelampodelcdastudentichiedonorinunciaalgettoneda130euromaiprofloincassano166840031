
Una riunione di poche decine di minuti. Appena mezz'ora per dare il via libera agli adempimenti connessi al XXIII ciclo del dottorato di ricerca. È stato proprio per la durata lampo dell'incontro che i rappresentanti degli studenti di Up hanno chiesto ai componenti del consiglio di amministrazione dell'Università di Bari di rinunciare al gettone di presenza e di destinarlo a borse di studio e servizi per gli studenti. Seguendo, fra l'altro, l'esempio del Senato accademico, che aveva fatto altrettanto mettendo da parte un gruzzolo di circa 3mila euro

Il consiglio di amministrazione, però, ha bocciato la richiesta presentata dalla consigliera e rappresentante di Up, Anna Santamaria. Il voto è stato quasi unanime: a sostenere l'idea la studentessa si è ritrovata da sola. Alla riunione erano assenti i rappresentanti del personale tecnico amministrativo e i ricercatori ma era presente l'altro studente rappresentante, che si è espresso in maniera contraria. I docenti hanno bollato l'iniziativa come una "delegittimazione del lavoro del consiglio" e come una "deriva populista". Così i gettoni di presenza della riunione, circa 130 euro netti a consigliere, sono stati regolarmente accreditati ai componenti del cda.

Eppure un paio di ore prima era andata diversamente in Senato accademico. L'organo di rappresentanza universitaria, convocato per discutere sia delle borse di studio dei dottorati di ricerca sia dell'intitolazione della pista di atletica del Cus a Pietro Mennea, aveva esaurito in poco meno di due ore l'ordine del giorno piuttosto scarno. Allora era arrivata la proposta dell'associazione Up. "Destiniamo i nostri gettoni di presenza a servizi per gli studenti - è stato l'invito della rappresentante degli studenti, Martina Tarantini - sia per borse di studio sia per l'estensione delle aperture delle aule studio il sabato e la domenica in tutti i plessi".

Ad avallare la proposta per primo è stato il rettore Antonio Uricchio (lo stesso, al momento del voto in cda, ha dovuto allontanarsi per impegni istituzionali). "Il rettore è stato felice della nostra idea e la richiesta è stata accolta dal Senato - spiega Tarantini - Sono molto contente perché il largo consenso è un buon segnale; così siamo riusciti a ricavare qualcosa in più per gli studenti". Il Senato è riuscito a mettere da parte 2mila 500-3mila euro dei gettoni, pari a poco più di 100 euro netti a componente, che verranno ora destinati ai servizi per la comunità studentesca. A opporre il rifiuto alla richiesta di rinuncia al gettone per la riunione lampo, oltre al consiglio di amministrazione, è stato anche il Nucleo di valutazione dell'Ateneo di Bari.






