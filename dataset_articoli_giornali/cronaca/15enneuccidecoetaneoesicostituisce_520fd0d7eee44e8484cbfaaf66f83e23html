
            
            (ANSA) - MILETO (VIBO VALENTIA), 30 MAG - Un quindicenne è
stato arrestato la notte scorsa dai carabinieri di Mileto per
l'omicidio di un suo coetaneo, F.P.L., avvenuto nella tarda
serata di ieri in località Calabrò. La vittima sarebbe stata
uccisa con un colpo di pistola al culmine di una lite. Dopo il
delitto il ragazzino si è costituito in caserma indicando il
luogo del ritrovamento del cadavere. Al momento non è stato
ancora chiarito il movente del delitto. Il giovane, assistito
dai suoi legali, è attualmente sotto interrogatorio. Il padre ed
i fratelli dell'autore del delitto sono stati arrestati
nell'operazione Stammer condotta nel gennaio scorso dalla
Guardia di finanza di Catanzaro, coordinata dalla Dda, contro un
narcotraffico gestito dalle cosche di 'ndrangheta del vibonese.   
				Al momento, secondo quel poco che è trapelato, il delitto non
sarebbe comunque legato a vicende criminali.   
				          