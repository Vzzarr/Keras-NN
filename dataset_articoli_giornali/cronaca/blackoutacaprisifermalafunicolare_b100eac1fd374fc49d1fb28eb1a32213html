
            
            (ANSA) - CAPRI (NAPOLI), 3 GIU - Torna anche in questo fine
settimana a Capri il black out elettrico a macchia di leopardo.   
				Dalle 10.45 larghe fasce dell'isola sono senza energia. La zona
più colpita è quella di Marina Grande, dove si è fermata a causa
della mancanza di corrente anche la funicolare, mezzo
indispensabile di trasporto perché ininterrottamente trasferisce
in piazzetta passeggeri e turisti che arrivano dalla terraferma.   
				   Niente caffè e solo bibite ai bar e baretti della zona,
mentre la piazzetta fortunatamente si è salvata dall'assenza
della corrente. Niente luce nemmeno nell'area di Marina Piccola,
sulla provinciale di Anacapri e in diverse zone di Tiberio.   
				Ferme l'attività e i servizi all'ufficio postale di via Roma.   
				Non si conoscono ancora i motivi dei black out che si stanno
ripetendo continuamente.   
				          