
Anche ieri sera durante il concerto degli U2 a Roma, Bono ha ringraziato la guardia costiera italiana per l'impegno dell'Italia per il salvataggio di vite nel Mediterraneo. L'omaggio, al momento dell'esecuzione di Miss Sarajevo. Nelle immagini di donne famose per le loro battaglie che scorrono sugli schermi durante l'esecuzione di Ultraviolet compaiono anche le italiane Giusi Nicolini, Emma Bonino e Rita Levi Montalcini.

"Sono sincera, non mi aspettavo questo omaggio degli U2. Sabato sera ho iniziato a ricevere una serie di messaggi di persone che mi dicevano quanto accaduto al concerto degli U2. All'inizio, lo confesso, pensavo a uno scherzo. Poi, quando i messaggi e le telefonate sono diventate sempre di più, ho capito che era tutto vero. Sono stata molto sorpresa ed emozionata". Così, l'ex sindaca di Lampedusa, Giusi Nicolini, racconta all'Adnkronos, l'emozione vissuta sia sabato sera che ieri sera, quando la sua immagine è apparsa verso la fine del concerto 'The Joshua Tree Tour' all'Olimpico di Roma. Mentre Bono Vox eseguiva il brano 'Ultraviolet', un omaggio alle donne, da Anna Frank a Simone de Beauvoir, passando per Grace Jones, Patti Smith, Angela Merkel e Ada Lovelace, è apparsa l'immagine di Giusi Nicolini. Insieme, tra le italiane, con Emma Bonino e Rita Levi Montalcini.

"Mi chiedo cosa io abbia fatto di così straordinario - dice Nicolini, sconfitta lo scorso giugno alle amministrative di Lampedusa - Ma dopo la sconfitta mi rendo conto sempre di più che sono stata un sindaco un pò controcorrente". Un omaggio che la "emoziona" e la "onora". "Ho fatto cose che fanno parte della normalità - dice Giusi Nicolini - Parliamo di un fenomeno che appartiene alla storia. Dovremmo essere attrezzati a guardare con fiducia". A fine giugno Giusi Nicolini ha ricevuto il Premio Unesco per la pace, in una cerimonia a Parigi, e lo scorso inverno, è stata invitata alla Casa Bianca dall'ex premier Matteo Renzi. Però, a giugno, ha perso le elezioni a Lampedusa: "Io ho perso sui temi della legalità, della lotta alla corruzione, della regolamentazione, mi rendo conto che ho fatto un lavoro impopolare", dice. "E ti fa pagare dei prezzi".

Bono Vox, durante il concerto, ha voluto ringraziare l'Italia tutta per l'accoglienza. "Grazie Italia - ha detto dal palco - perché mantieni le tue promesse, grazie alla guardia costiera ed ai marinai che salvano migliaia di vite. Siete i migliori. In Europa siete i migliori!".

 






