
            
            (ANSA) - CITTA' DEL VATICANO, 16 LUG - Raduno a piazza San
Pietro per l'Angelus, con bandiere e striscioni, dei venezuelani
che vivono in Italia. E Papa Francesco ha rivolto loro un saluto
particolare alla fine dell'Angelus: "Un saluto speciale rivolgo
alla comunità cattolica venezuelana, rinnovando la preghiera per
il vostro amato Paese".   
				   Oggi il popolo venezuelano si raduna in Venezuela ma anche in
tutte le città del mondo dove ci sono emigrati del Paese
latinoamericano per un referendum 'autoconvocato' con
l'obiettivo di esprimere il proprio dissenso rispetto alle
decisioni imminenti contenute nella Costituente voluta dal
presidente Nicolas Maduro. Particolarmente nutrita la presenza a
piazza San Pietro per l'Angelus del Papa, con bandiere,
striscioni, palloncini dei colori del Venezuela. Anche i vescovi
del Venezuela hanno appoggiato questa consultazione popolare
auto-convocata, mentre per il 21 luglio è stata indetta una
giornata di preghiera e digiuno.   
				          