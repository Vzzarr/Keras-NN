
            
            (ANSA) - TORINO, 17 LUG - Prima unione civile in divisa
d'Italia a Torino, che si conferma capitale dei diritti. Il sì
tra Gabriele Guglielmo, agente di polizia municipale e membro
del direttivo di Polis Aperta, associazione Lgbt degli
appartenenti alle forze di polizia e dell'ordine, e Cris Cardos.   
				   "Questa legge, di certo imperfetta, ci permette di essere qui
e di celebrare il vostro amore", dice la consigliera comunale Pd
Chiara Foglietta, che ha celebrato l'unione. "Non ci fermeremo
qui - aggiunge - continueremo a lottare per la piena
uguaglianza".   
				   Alla cerimonia anche l'assessore comunale alle Pari
Opportunità, Marco Giusta. "Oggi è un giorno importante sia per
la celebrazione di un amore che da quotidianità diventa norma,
sia per la visibilità delle persone gay e lesbiche e delle loro
famiglie all'interno della polizia municipale, e più in generale
nelle forze armate - commenta -. La testimonianza quotidiana di
Gabriele e dell'associazione Polis Aperta è un valore
eccezionale per la costruzione di un paese civile".   
				          