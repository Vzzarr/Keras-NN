
            
            (ANSA) - BARI, 17 LUG - L'assessore all'Ambiente della
Regione Puglia, Mimmo Santorsola (Sinistra italiana), ha
restituito le deleghe al governatore Michele Emiliano, motivando
la sua decisione in una lettera in cui, evidenzia una nota
dell'Ente, "ribadisce l'intenzione di mantenere il rapporto di
leale collaborazione con la presidenza e di proseguire il suo
compito istituzionale dedicandosi ancora più intensamente a
rappresentare le istanze del territorio di appartenenza".   
				   Nei giorni scorsi è stato l'assessore ai Trasporti e Lavori
pubblici, Gianni Giannini, a rassegnare le sue dimissioni perché
indagato in una inchiesta su presunte tangenti in cambio di
appalti. Con due assessori in meno sarebbe sempre più imminente
il rimpasto di Giunta su cui Emiliano (che è anche assessore
alla Sanità) sarebbe impegnato da tempo. Una redistribuzione
delle deleghe, infatti, sarebbe già dovuta avvenire dopo le
ultime elezioni amministrative.   
				          