
            
            (ANSA) - NAPOLI, 31 MAG - L'ingresso della home gallery di
Diego Nuzzo, architetto ed organizzatore di eventi culturali,
sostenitore iniziative anti clan nel rione Sanità, a Napoli,
dove da tempo la camorra ha attuato una serie di raid creando
paura e tensione nel quartiere, è stato incendiato da ignoti.  
L'abitazione dell'architetto era già finita nel mirino di ignoti
a gennaio scorso: altro incendio e sgombero di una ventina di
famiglia. L'architetto annuncia la sua volontà di arrendersi e
lasciare il quartiere.    
   "Qualcuno - scrive Nuzzo su Fb - ha appiccato il fuoco
probabilmente con della benzina alla porta di casa con il
rischio di far saltare in aria tutto il palazzo visto che sono
andati a fuoco anche i contatori del gas. I danni sono ingenti
come sempre quando si tratta di fuoco. Un'intimidazione di
chiaro stampo camorristico. Qualcuno non vuole che si ritorni a
sorridere, a fare cultura, a stare bene. Qualcuno ritiene che
alla Sanità si debba vivere nel terrore e nell'incultura,
nella barbarie e nella violenza".   
				          