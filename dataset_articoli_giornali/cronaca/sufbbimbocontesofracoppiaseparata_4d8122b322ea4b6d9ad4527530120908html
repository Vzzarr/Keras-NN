
            
            (ANSA) - OLBIA, 2 GIU - È finita su Facebook, diventando
virale per la rete, la guerra di una coppia separata che vive in
Gallura. A farne le spese è stato il figlio minore della coppia,
le cui immagini sono diventate di dominio pubblico sul social
network. "Strappato ai suoi affetti per una fantasiosa perizia
psichiatrica", è il titolo che accompagna il filmato pubblicato
e diffuso on line dal Ccdu, Comitato dei cittadini per i diritti
umani, una onlus di cui è responsabile Paolo Roat aderente a
Scientology.   
				   Il video mostra le immagini di un bimbo che urla e si dimena
perché non vuole separarsi dal padre. Immagini forti che hanno
fatto indignare il pubblico di Facebook contro il provvedimento
di allontanamento del piccolo disposto dal tribunale di Tempio.   
				All'origine del filmato c'è una situazione di sofferenza e
disagio più complessa, che va avanti da tempo e che, da qualche
anno, viene monitorata dai servizi sociali, di due Comuni
dell'ex provincia di Olbia-Tempio, che seguono il padre, la
madre e il piccolo.   
				          