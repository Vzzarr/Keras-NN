
Porte chiuse dei negozi. Per evitare che il fresco all'interno si disperda all'esterno, e viceversa d'inverno, obbligando le caldaie a macinare più energia e, così, a inquinare di più. Palazzo Marino incoraggia i commercianti milanesi a non tenere spalancati gli ingressi per invogliare gli acquisti, una pratica alquanto diffusa e non solo in città. Specialmente dopo il boom delle cosiddette "lame d'aria", getti d'aria fredda o calda - a seconda delle stagioni - che secondo alcuni farebbero in parte da barriera contro la dispersione.

È una mozione approvata due giorni fa, bipartisan, dal Consiglio comunale a spingere per la diffusione di "questa buona pratica". Primo firmatario il consigliere Pd Aldo Ugliano, il provvedimento ha incassato 29 sì dai consiglieri di vari schieramenti per impegnare la giunta Sala a organizzare un tavolo di confronto con le associazioni di commercianti e ambientaliste: sarà questa la sede dove anzitutto verificare con gli esperti di Amat, l'Agenzia per la mobilità del Comune, l'effettiva efficacia delle "lame d'aria", "quel dispositivo - si legge nella mozione - che secondo i commercianti limiterebbe consistentemente la fuoriuscita dai negozi di calore o di fresco, ma che per la produzione del getto d'aria prevede, secondo quanto reclamizzato dai costruttori, un incremento del consumo di energia elettrica almeno del 25 per cento".

Il Comune studierà una forma di riconoscimento che può essere verosimilmente una vetrofania per i negozi che non adottano questa pratica, in modo che il cliente possa riconoscerli come "Negozi amici dell'ambiente e della città". Ed è chiamato anche a valutare forme di sanzioni. L'invito antispreco a non tenere le porte aperte dei negozi era contenuto difatti nel protocollo contro lo smog da attuare nelle giornate di emergenza, ma poi l'anno scorso è stato levato: ora la mozione chiede che nella prossima riedizione del provvedimento non solo venga reinserito ma anche "la possibilità di sanzionare i comportamenti ambientalmente scorretti".

Piccoli esercizi ma anche grandi catene, la pratica dell'ingresso aperto è ormai molto diffusa. I quattro casi su cinque nelle strade del centro, verificato con un test sul campo negli ultimi saldi invernali, sono ormai la normalità e non solo nel periodo di promozioni.

I commercianti sono disponibili a sedersi a un tavolo pur rimarcandone di fondo la non necessarietà: "Siamo disponibili a un tavolo di confronto ma ribadiamo che le porte aperte non creano dispersione termica perché le lame d'aria di cui sono dotati mantengono il calore o le basse temperature all'interno" scrive in una nota la Confcommercio milanese. Il vicepresidente Simonpaolo Buongiardino aggiunge che "le porte aperte sono un simbolo di accoglienza per i clienti" ribadendo la disponibilità della categoria a un confronto ma anche la "netta contrarietà a istituire un obbligo".

Sensibilizzare tutti va bene, è la posizione dell'associazione, ma poi ognuno sia libero di fare ciò che crede. La giunta Sala accoglie con favore l'impegno: "Ogni iniziativa volontaria dei commercianti verso comportamenti energeticamente a ambientalmente sostenibile vada incentivata - commenta l'assessora al Commercio, Cristina Tajani - Perché credo funzioni di più l'incentivo, anche reputazionale, rispetto alle sanzioni". Non è la prima volta che si apre questo fronte. L'associazione dei Genitori antismog, inoltre, ha già avviato una campagna negli anni scorsi a favore delle porte chiuse. Ora anche il Comune si associa nella sensibilizzazione "dei carichi ambientali negativi che la pratica delle porte aperte determina".






