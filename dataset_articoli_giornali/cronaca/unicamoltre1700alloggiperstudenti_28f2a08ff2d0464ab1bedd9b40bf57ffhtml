
            
            (ANSA) - MACERATA, 17 LUG - "Prevediamo di avere una
disponibilità di alloggi addirittura superiore a quella che
avevamo nel periodo precedente il sisma". Lo ha annunciato il
rettore dell'Università di Camerino Claudio Pettinari . "Ci sono
600 posti disponibili tra Campus e collegi universitari, a cui
si aggiungono - ha spiegato - 150 nuovi posti sempre nel Campus
esistente, che vedrà pertanto raddoppiata la sua popolazione
studentesca". "Ai 250 posti attualmente in uso agli studenti nei
moduli abitativi temporanei - ha proseguito -, se ne aggiungono
altri 250 che saranno disponibili entro la prima metà di
ottobre. Il comune e la Protezione civile stanno lavorando per
istallarli in prossimità del Campus esistente. Per quanto
riguarda lo studentato, che sarà donato dalle Province autonome
di Trento e Bolzano, per un totale di 457 posti, i cui lavori
procedono speditamente grazie anche alla collaborazione del
Comune di Camerino, è prevista la consegna dei primi 150 posti
entro il 31 ottobre e dei rimanenti 307 entro il 31 dicembre".   
				          