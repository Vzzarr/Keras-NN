
            
            (ANSA) - ROMA, 4 GIU - Il ministro dell'Interno Marco
Minniti, che dopo l'attentato di Londra ha presieduto questo
pomeriggio al Viminale una riunione straordinaria del Comitato
di Analisi Strategica Antiterrorismo, ha chiesto di mantenere
elevato il livello di attenzione e di vigilanza, attraverso
misure di sicurezza a protezione degli obiettivi e luoghi
ritenuti più a rischio, con la massima efficacia di tutti i
dispositivi di prevenzione e controllo del territorio, anche se
il livello della minaccia non cambia per l'Italia. Alla riunione
hanno partecipato i vertici nazionali delle Forze di Polizia,
dei Servizi di Intelligence e il rappresentante della sicurezza
del Regno Unito a Roma. Su indicazione del ministro, inoltre, i
prefetti convocheranno, in ambito provinciale, riunioni del
Comitato per l'ordine e la sicurezza pubblica per valutare
eventuali segnali di rischio, con l'obiettivo di garantire il
massimo impegno per la sicurezza e la tranquillità degli
italiani.   
				          