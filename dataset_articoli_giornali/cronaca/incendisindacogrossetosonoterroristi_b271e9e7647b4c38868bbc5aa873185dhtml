
            
            (ANSA) - GROSSETO, 16 LUG - Ipotizza l'origine dolosa per il
rogo di Marina di Grosseto, il sindaco del capoluogo maremmano
Antonfrancesco Vivarelli Colonna, che per combattere la "guerra"
a "terroristi tanto stupidi quanto scellerati", chiede l'impiego
dell'Esercito e dell'Aeronautica. "L'emergenza - dice il sindaco
in una nota - è conclusa ma quello che Marina di Grosseto ha
dovuto sostenere oggi è stato enormemente drammatico. L'impegno
del Comune è stato pronto ed efficace, con oltre 50 unità
coinvolte e da domani saremo al lavoro per alzare ulteriormente
l'asticella dell'attenzione". "Dobbiamo istituire un sistema
integrato di sicurezza con tutti i soggetti interessati e -
aggiunge - coinvolgere necessariamente altri parti dello Stato,
come l'Esercito e l'Aeronautica. Perché quella che dobbiamo
combattere è una guerra e dobbiamo avere le armi adatte per
vincerla. Dobbiamo difendere l'incolumità delle persone e la
bellezza del nostro territorio da questi terroristi tanto
stupidi quanto scellerati".   
				          