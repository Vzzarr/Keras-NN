
            
            (ANSA) - TORINO, 4 GIU - Si aggrava ancora, a Torino, il
bilancio dei feriti causati dal panico tra i tifosi che
assistevano alla finale Champions dal maxi schermo allestito in
piazza San Carlo. Le ultime informazioni parlano di circa 1.400
feriti, otto dei quali ricoverati in codice rosso. La maggior
parte sono già stati medicati e dimessi. 
   Restano stabili le condizioni dei due feriti più gravi: il
bambino di 7 anni, ricoverato in Rianimazione all'ospedale
Regina Margherita di Torino dove è stato intubato per un trauma
cranico e toracico, e la ragazza, di cui non sono ancora note le
generalità, che è in prognosi riservata alle Molinette.   
				   Fonti sanitarie informano, inoltre, di una 38enne in
rianimazione al San Giovanni Bosco: è andata in arresto cardiaco
probabilmente per schiacciamento. Sempre al San Giovanni Bosco è
ricoverato un 66enne con trauma toracico e ematoma lacero
contusivo frontale.   
				          