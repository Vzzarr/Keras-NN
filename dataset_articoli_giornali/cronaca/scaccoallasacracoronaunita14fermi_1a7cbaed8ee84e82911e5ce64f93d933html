
            
            (ANSA) - CASARANO (LECCE), 30 MAG - I carabinieri del comando
provinciale di Lecce, su disposizione della Dda, hanno eseguito
un provvedimento di fermo nei confronti di 14 persone, numerose
delle quali legate alla organizzazione mafiosa Sacra Corona
Unita. Sono accusate a vario titolo di associazione mafiosa,
tentato omicidio aggravato, associazione per delinquere
finalizzata allo spaccio di sostanze stupefacenti, detenzione di
armi, ricettazione, furto aggravato. L'indagine avrebbe
documentato il processo di riorganizzazione del sodalizio
mafioso della Scu facente capo a Tommaso Montedoro, operante su
Casarano e in Comuni limitrofi. Ed é proprio la nuova lotta per
il controllo del traffico illecito degli stupefacenti che
avrebbe determinato la scissione della compagine mafiosa
casaranese, un tempo retta congiuntamente da Montedoro e da
Augustino Potenza, portando all'uccisione di quest'ultimo
avvenuta il 26 ottobre scorso e al tentato omicidio
di Luigi Spennato, compiuto il 28 novembre scorso.   
				          