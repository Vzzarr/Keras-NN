
            
            (ANSA) - BOLZANO, 30 MAG - E' attesa in giornata in tribunale
a Bolzano la sentenza del processo d'appello sui fondi di
rappresentanza dell'ex governatore altoatesino Luis Durnwalder.   
				In prima istanza era stato assolto dall'accusa di peculato, ieri
il pm ha chiesto una condanna a due anni e mezzo.   
				   "Ho amministrato questa provincia sempre rispettando le leggi
e sempre con il buonsenso", ha detto questa mattina l'ex
presidente durante una dichiarazione spontanea in tribunale. "E'
incomprensibile per me che ora, che sono andato via, tutto
sarebbe stato sbagliato. Casomai lo potevano dire prima", ha
aggiunto. Durnwalder ha difeso i contributi dati da lui "a
qualche associazione di volontariato, a qualche vedova e a
qualche bambino in difficoltà". "Ci sono - ha aggiunto - casi
singoli dove la legge non arriva, dove uno deve dare un segnale
di solidarietà. L'ho fatto perché la mia amministrazione non si
è mai basata esclusivamente sulle parole, ma ha sempre agito
anche con il cuore", ha concluso l'ex governatore.   
				          