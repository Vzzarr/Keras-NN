
FERRARA - "È finita, è finita questa situazione. L'ho fatta finita". Lara Mazzoni, 45 anni, operatrice sociosanitaria, ha ucciso il compagno con due coltellate, dopo una lite sabato sera al rientro dal mare. E poi ha confessato. Un violento scontro degenerato in tragedia al termine di una giornata trascorsa al Lido delle Nazioni, tra sole, spiaggia, finale di Champions League in tv. E forse qualche drink di troppo: lei ha impugnato un coltello da cucina e ha ucciso Mirko Barioni, 40 anni, ex rappresentante di commercio poi operaio, con due fendenti, uno all'omero, l'altro appena sotto la scapola, che avrebbe reciso il cuore.

E' accaduto ieri l'altro poco prima di mezzanotte ad Ambrogio di Copparo, nel Ferrarese. La coppia (la foto è tratta dal profilo Facebook di Mirko Barioni) aveva una figlia di 3 anni e con loro viveva una quindicenne avuta dalla donna da una precedente relazione. Avevano passato il pomeriggio a Lido Nazioni e con loro c'era anche il fidanzatino della 15enne. Secondo i primi accertamenti - spiega il colonnello Andrea Desideri, comandante provinciale dei carabinieri di Ferrara - nel corso della serata c'è stato un uso abbondante di bevande alcoliche e nella fase di rientro, a bordo dell'auto, ci sono stati diversi litigi tra la coppia che poi hanno portato, una volta tornati a casa, al tragico epilogo.





 
	         




 Sono intervenuti il 118, i militari del Nucleo radiomobile dei Cc di Copparo e il pm di turno, Isabella Cavallari. La donna, dopo l'aggressione mortale avvenuta in giardino, ha chiamato una parente e le avrebbe detto: "È finita, è finita questa situazione. L'ho fatta finita". Le figlie erano in casa e, a quanto riferito, non avrebbero assistito alla scena. Solo il fidanzatino ha probabilmente visto quanto accaduto, e ha tentato di rianimare l'uomo, prima attraverso la respirazione bocca a bocca e poi con il massaggio cardiaco, cercando pure di tamponare le ferite con la maglietta della Juventus che la vittima indossava, ma è stato tutto inutile.

Nelle prime ore del pomeriggio la donna, che a quanto si è appreso ha ammesso l'omicidio, è stata portata nel carcere bolognese della Dozza. Dalle prime indagini è emerso che già in passato c'erano stati diverbi e tensioni tra i due, ma nulla di particolarmente allarmante. Tra il 2013 e il 2014 denunce e querele reciproche erano state presentate ai carabinieri di Ambrogio e Argenta, poi la questione sembrava rientrata. Ora quegli episodi saranno nuovamente analizzati dagli investigatori. Perchè quello della scorsa notte è stato "un caso di violenza intrafamiliare - dice il colonnello Desideri - da parte di una donna che, presa da un raptus ancora in corso di accertamento, ha inferto fendenti al compagno a seguito di litigi che comunque andavano avanti da diverso tempo, provocando la sua morte nell'immediatezza".






