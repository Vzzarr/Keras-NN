
Rocco Schirripa, il panettiere di Torino accusato dell'omicidio del procuratore Bruno Caccia, è stato condannato all'ergastolo. "Sono un capro espiatorio, la persona perfetta per questa accusa: un calabrese con precedenti con la giustizia. Un terrone. L'ideale per chi vuole a tutti i costi ottenere una condanna ma non la ricerca della verità". Schirripa, 64 anni, panettiere fino al giorno dell'arresto nel dicembre 2015, ha chiuso così l'ultima udienza del processo per l'omicidio del procuratore, freddato a colpi di pistola la sera del 26 giugno 1983 sooto casa sua, in via Sommacampagna a Torino. Per l'omicidio era stato già condannato in via definitiva come mandante Domenico Belfiore, ex capo dell'omonimo clan. Ma sull'intera vicenda, come insiste la famiglia, restano ancora molti misteri. E in Procura a Milano, competente per i reati su magistrati torinesi, c'è anche aperta un'inchiesta a carico di Francesco D'Onofrio, ex militante di Prima Linea ritenuto vicino alla 'ndrangheta e indagato a piede libero come possibile altro esecutore materiale dell'omicidio, in base alle dichiarazioni di un pentito.
Schirripa, dal clan al processo: l'ex killer diventato panettiere e rimasto 32 anni nell'ombra  
    Ruota proprio attorno agli affari delle cosche calabresi trapiantate a Torino, appartenenti al clan Belfiore, l'impianto accusatorio: il procuratore, incorruttibile e inavvicinabile, che aveva reagito anzi con veemenza a un tentativo di "avvicinamento" da parte dei malavitosi, sarebbe stato eliminato proprio perché ostacolava gli affari del gruppo criminale, mentre altri magistrati dell'epoca sarebbero invece stati più "disponibili" nei confronti dei boss. Gli avvocati di parte civile suggerivano anche un'altra pista: che il delitto Caccia sia legato a un'indagine cruciale su cui il procuratore stava lavorando, quella sul presunto riciclaggio al Casinò di Saint Vincent dei soldi provenienti dai sequestri di persona, molto frequenti a quell'epoca. Infine c'è l'ipotesi dei difensori dello stesso Schirripa: elementi già raccolti nel primo processo indicherebbero come a Caccia arrivassero dai boss in carcere, tramite personaggi legati ai servizi segreti, "soffiate"  compromettenti su suoi colleghi magistrati. 


Bruno Caccia



 
	         




 Schirripa oggi in aula ha letto poche pagine scritte di suo punto, con la voce ferma, scandendo bene le parole: "Per protestare contro questa messa in scena, questa farsa che lascerà liberi i veri responsabili, ho deciso che da oggi farò lo sciopero della fame. Consapevole di tutti i rischi che questo comporta. E dispiaciuto soltanto per la mia famiglia".  Solo in qualche passaggio, facendo riferimento alla moglie e alle figlie, ha esitato.

L'intervista/ Paola, figlia del procuratore: "Spero in una sentenza giusta, ma la verità resta lontana"

Dopo le sue dichiarazioni spontanee la Corte d'Assise si è ritirata e dopo sei ore di camera di consiglio è uscita con il verdetto: ergastolo. La Corte d'Assise di Milano ha disposto anche una provvisionale di 300mila euro per i tre figli del magistrato ucciso e di 50mila euro per altri parenti che si erano costituiti parti civili. I risarcimenti complessivi verranno liquidati in un separato giudizio civile. Inoltre, ha stabilito la pubblicazione della sentenza a spese dell'imputato sul sito del ministero della Giustizia e la sua affissione nei Comuni di Milano, Torino e Torrazza Piemonte, dove il panettiere risiede da anni. La Corte ha disposto a carico di Schirripa anche risarcimenti in favore delle parti civili Regione Piemonte, Comune di Torino, Presidenza del Consiglio e Ministero della Giustizia, sempre da liquidarsi in separata sede. Inoltre, i giudici hanno trasmesso l'intero fascicolo processuale alla Procura per le sue "eventuali determinazioni".

Soddisfatto il pubblico ministero Marcello Tatangelo, che ha lasciato l'aula immediatamente dopo la lettura della sentenza. Il difensore del panettiere, Basilio Foti, dice : "Era scontato che sarebbe finita così". Soddisfatte le figlie e i nipoti del procuratore, tutti in aula a Milano, hanno comunque ribadito che la condanna di Schirripa non mette la parola fine alla ricerca delle verità di quell'omicidio: "La giudichiamo una sentenza giusta - dice Paola Caccia- ma speriamo che non finisca qui. Ci sono ancora tante cose da indagare e verità da aggiungere ". Le fa eco la sorella Cristina: "Che siano passati così tanti anni fa impressione. Oggi è stato fatto un passo in avanti ma ancora non è stata fatta tutta giustizia". "Noi familiari abbiamo insistito tanto - aggiunge ancora Paola- e mi fa un pò arrabbiare che siano i familiari a pungolare, a chiedere e sollecitare che si vada avanti". La famiglia, spiega ancora Paola Caccia, "aveva indicato indizi e responsabilità in una pista che era compatibile con quanto emerso in questo processo, che era a carico solo di Schirripa. Ora speriamo si vada avanti".






