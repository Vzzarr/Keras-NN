
            
            (ANSA) - OLBIA, 16 LUG - Sarà l'inchiesta aperta dalla
Procura di Tempio ad accertare le cause dell'incidente aereo
accaduto ieri mattina a Trinità d'Agultu in cui hanno perso la
vita Franco Castagna, 62 anni, e la passeggero Marica Magrini,
di 55 anni, entrambi di Verona. Gli inquirenti stanno
raccogliendo tutti gli elementi utili alla ricostruzione dei
fatti: prima, durante e dopo lo schianto dell'ultraleggero
Corvus RG 60 precipitato al suolo mentre era in fase di
atterraggio a pochi metri dall'aviosuperficie di Costa Paradiso.   
				   Le indagini vengono seguite dalla Polizia stradale di
Sassari, la prima ad essere accorsa sul posto dopo che l'aereo
ha preso fuoco. Secondo le testimonianze raccolte dagli agenti
coordinati dal dirigente Inti Piras, l'ultraleggero ha subito un
improvviso default. Resta da chiarire se si sia trattato di un
problema al motore, di errore umano oppure di un malore del
pilota.   
				          