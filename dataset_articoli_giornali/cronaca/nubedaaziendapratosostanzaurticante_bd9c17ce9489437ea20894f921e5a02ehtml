
            
            (ANSA) - PRATO, 17 LUG - E' una sostanza urticante, ma non
tossica, quella fuoriuscita domenica sera da un'azienda chimica
di Prato e che ha indotto l'amministrazione ad invitare gli
abitanti della zona a tenere le finestre chiuse. Secondo quanto
riferito dai vigili del fuoco l'entità della nube, che aveva
invaso la zona di via Galcianese, si sta drasticamente
riducendo. Il sindaco di Prato Matteo Biffoni ha riferito che
quattro persone sono state portate al pronto soccorso a scopo
precauzionale e, sempre per precauzione, ha chiesto agli
abitanti della zona di non uscire di casa. Sul posto, oltre ai
vigili del fuoco del nucleo Nbcr, sono intervenuti polizia,
vigili urbani, carabinieri e personale del 118.   
				          