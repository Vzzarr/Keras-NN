
            
            (ANSA) - MANFREDONIA (FOGGIA), 3 GIU - Due cittadini polacchi
sono stati arrestati dagli agenti del commissariato di
Manfredonia con l'accusa di tentato omicidio nei confronti l'uno
dell'altro, e per uno di loro anche di violenza sessuale ai
danni della fidanza del connazionale.   
				    In manette sono finiti Zazislaw Miianowsky di 57 anni e
Robert Janowsky di 45 anni. Gli agenti sono intervenuti dopo una
chiamata con cui si segnalava una violenta colluttazione tra due
persone sulla sp 141 nei pressi del ponte 'Candelaro'. Ai
poliziotti Janowsky ha riferito che il litigio con il
connazionale era avvenuto a causa di abusi sessuali violenti
posti in essere da Miianowsky sulla sua fidanzata e che la
donna, dopo l'intervento di Janowsky, era riuscita a fuggire. 
   La donna è stata rintracciata nell'ospedale di Manfredonia,
dove si era fatta medicare una ferita da arma da taglio alla
regione ascellare sinistra procuratagli da Miianowsky mentre
tentava di opporsi alla violenza sessuale, indicando in ospedale
il suo aggressore.   
				          