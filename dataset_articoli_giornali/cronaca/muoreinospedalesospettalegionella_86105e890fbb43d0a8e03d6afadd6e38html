
            
            (ANSA) - FERRARA, 31 MAG - Si sospetta che possa essere stato
vittima del batterio legionella un uomo di 87 anni morto
all'ospedale di Ferrara. La procura, su segnalazione
dell'ufficio legale del nosocomio, ha aperto un procedimento
penale, per ora contro ignoti. Lo ha reso noto lo Studio 3A di
patrocinatori stragiudiziali, a cui i familiari dell'anziano si
sono rivolti per conoscere le cause della morte del loro
congiunto deceduto in ospedale dove gli è stata diagnostica una
polmonite da legionella. Il pm ha disposto l'acquisizione di
tutta la documentazione medica e delle cartelle cliniche, nonché
l'esame autoptico sulla salma.   
				          