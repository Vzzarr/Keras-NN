
BOLOGNA - A Bologna è allo studio "un provvedimento preventivo che non consenta fisicamente alle persone di collocarsi in piazza e iniziare a suonare". Municipale e questura sono  al lavoro, su mandato del Comune, per evitare  ridurre al minimo degrado e rumore notturno provocato da chi riempie il sagrato di  piazza San Francesco al calar del sole e disturba i residenti con tamburi e schiamazzi. L'assessore Irene Priolo annuncia infatti un "presidio anti-bonghi".

Bologna alla ricerca costante di un equilibrio fra la vita notturna - specie d'estate - e il diritto al riposo dei residenti. Un quilibrio inseguito spesso con ordinanze e limiti agli orari di apertura dei locali, come nella zona universitaria o recentemente in via Belvedere. Per piazza San Francesco, a ridosso della via della movida estiva per eccellenza, il Pratello, la soluzione messa in campo dall'amministrazione comunale prevede sia il presidio preventivo anti-bonghi sia le telecamere a vigilanza della ztl, che però saranno accese non prima di settembre, visto che si attende il via libera ministeriale.

In queste ore si sta ragionando su un presidio delle forze dell'ordine in orario serale, che scoraggi i bonghisti anche solo dal sedersi in piazza San Francesco, e nel frattempo "già nel prossimo weekend saranno aumentati i controlli", precisa l'assessore. Il problema risulta urgente, spiega Priolo intervenendo al Question time in Comune: lo scorso fine settimana, durante il 'concerto' fino a tarda notte, la municipale è intervenuta due volte, alle 3.20 e alle 5.30 del mattino, allontanando le persone e multando un uomo che faceva pipì in piazza. "E' una situazione mal tollerabile- concorda l'assessore- è inaccettabile che persone che risiedono in città non adottino comportamenti congrui. Si chiede sempre al Comune di intervenire, ma non si sanziona moralmente questo malcostume. Non è solo una questione di come regolamentare il traffico".

 






