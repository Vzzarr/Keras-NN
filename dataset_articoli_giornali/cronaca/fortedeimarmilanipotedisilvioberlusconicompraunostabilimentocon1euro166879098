


Solo un euro per acquistare uno dei bagni di Forte dei Marmi, la località turistica della Versilia amata dalle celebrità e dai paperoni stranieri. L'affare lo ha fatto Alessia Berlusconi, figlia di Paolo e nipote dell'ex presidente del Consiglio Silvio Berlusconi. Un euro infatti è bastato per il passaggio di proprietà del Bagno Alcione dalle mani di un ex imprenditore chimico conciario alla famiglia Berlusconi. Nell'accordo però c'è altro: infatti Alessia, presidente dell'editrice de Il Giornale, dovrà saldare anche i due milioni di euro di debiti con le banche che ha ereditato dalla precedente gestione del Bagno. A darne notizia è il quotidiano Il Tirreno che ha rilanciato la notizia del sito specializzato "Finanza dietro le quinte" e l'ha confermata con l'avvocato della famiglia venditrice, Lucilla Matassini.

Nei tempi d'oro del turismo in Versilia un Bagno  a Forte dei Marmi poteva fruttare anche fino a 10 milioni di euro, ma le cose, da qualche anno, sono cambiate. Il Bagno Alcione, fino ad ora di proprietà di Bruno Lepori, imprenditore prima attivo nel settore dei prodotti chimici per la conceria, ha iniziato ad accumulare debiti con la crisi del turismo fino alla messa in liquidazione. Alessia Berlusconi da qualche settimana - e la conferma arriva anche dalla sua pagina Facebook - ha rilevato alla cifra simbolica di un euro il 100% delle quote della società e si impegna a farsi carico dei due milioni di euro da restituire alle banche.

La nipote di Silvio Berlusconi a Forte è in buona compagnia: qui - ricorda il Tirreno - ci sono già grandi nomi come i Barilla con il Piemonte e Andrea Bocelli con l'Alpemare. Nel futuro del Bagno Alcione ci sarebbe l'idea di trasformrlo in uno dei punti di riferimento della Versilia con la ristrutturazione affidata a un architetto di prestigio.

 






