
            
            (ANSA) - ROMA, 2 GIU - "Un disastro per l'umanità e per il
pianeta". Così mons. Marcelo Sanchez Sorondo, cancelliere della
Pontificia accademia delle Scienze, commenta a inBlu Radio la
decisione del presidente Usa Donald Trump di sfilarsi
dall'accordo sul clima di Parigi. "Questo è andare contro quello
che ha detto il Papa, che si basa nella Laudato si' sul consenso
scientifico, e quindi contro la scienza". Una "decisione
terribile" vista l'importanza dell'America che potrebbe dare il
cattivo esempio ad altre nazioni, sottolinea Sorondo, secondo
cui "quello che muove il presidente statunitense sono i gruppi
petrolieri che lo hanno appoggiato nella campagna elettorale e
che hanno influenza su di lui. Gruppi che già accusavano il Papa
su questi temi e a cui non interessa il clima. Qui c'è una
scelta che non è razionale, non è scientifica e che viene fatta
solo per interesse economico". "L'Europa - dice - deve riempire
un vuoto che lascia l'America e fare da guida. E' l'ora
dell'Europa appoggiata dalla Cina e dall'Asia".   
				          