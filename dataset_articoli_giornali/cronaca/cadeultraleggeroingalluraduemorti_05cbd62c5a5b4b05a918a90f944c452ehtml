
            
            (ANSA) - OLBIA, 15 LUG - Un ultraleggero partito da Verona è
precipitato questa mattina in Gallura: i due occupanti, un uomo
e una donna, sono morti carbonizzati dopo lo schianto.   
				L'incidente, probabilmente causato da una avaria al motore, è
avvenuto intorno a mezzogiorno in località Li Balzaghi, tra
Trinità d'Agultu e Vignola. Il velivolo sarebbe dovuto atterrare
nell'aviosuperficie di Costa Paradiso. Secondo una prima
ricostruzione, l'aereo, dopo essere andato in stallo, è
precipitato e ha preso fuoco. Viaggiava assieme ad un altro
ultraleggero con a bordo un amico pilota, che ha assistito
impotente alla tragedia. Sul posto i carabinieri di Tempio
Pausania, i vigili del fuoco e un'equipe del 118.   
				          