


Sfileranno sabato pomeriggio, dalle 15, nel centro di Reggio Emilia, la città emiliana che per la prima volta accoglie un Gay Pride, il Remilia Pride. Il punto d’incontro è il viale della stazione IV Novembre  e il corteo si snoderà lungo il centro storico, percorrendo la via Emilia San Pietro fino a piazza Gioberti, Corso Garibaldi, via Farini, piazza Prampolini, piazza del Monte per arrivare in piazza della Vittoria. Qui si terranno gli interventi dei portavoce delle associazioni Lgbti (lesbiche, gay, bisessuali, transessuali, intersessuali) e dei testimonial che hanno accolto l'invito dell'organizzazione.
E sfileranno anche, sabato a Reggio Emilia, e a loro contrari, i cattolici tradizionalisti riuniti dal Comitato Beata Giovanna Scopelli. La processione anti-gay pride partirà alle 10.20, con concentramento a Porta Santo Stefano. Luogo e orario sono comunicati ufficialmente sulla pagina facebook del comitato, che viaggia verso i 2.800 aderenti. Rigide le indicazioni fornite per lo svolgimento dell'evento, a partire dal "dress code" da osservare per i sacerdoti presenti, che dovranno sfilare con "talare, cotta e berretta". Un abbigliamento, spiegano gli organizzatori, "che non deriva da nostri gusti personali ma dalle regole liturgiche".
 
Dalla contromanifestazione dei cattolici tradizionalisti  il vescovo di Reggio Emilia e Guastalla Massimo Camisasca ha preso nettamente le distanze: "Ogni persona ha uguale dignità, qualunque sia il suo orientamento sessuale e merita il rispetto di tutti. Deve perciò essere accolta con rispetto, compassione, delicatezza. Così non è stato talvolta in passato. È giusto perciò che la società e i credenti chiedano scusa a quanti hanno eventualmente disprezzato o messo in un angolo. Nessun atteggiamento anche solo di scherno va tollerato".La diocesi reggiana non ha concesso - perchè “non avvisata” - l'utilizzo del sagrato della cattedrale per la processione di riparazione.
 
Distanza dall’iniziativa del Comitato Beata Giovanna Scopelli ha preso anche l’ordine dei Carmelitani Calzati, che ha inviato una formale diffida "per utilizzo non autorizzato del nome della beata della chiesa cattolica e monaca carmelitana Giovanna Scopelli", dichiarandosi “estranei a iniziative di tale natura”, cioè anti Gay Pride.
 
Sono 23 i comuni della provincia reggiana che hanno viceversa aderito al Remilia Pride, il primo gay pride mediopadano che si svolgerà nella città del tricolore. Bandiere arcobaleno sono già esposte ai balconi dei municipi di Castelnovo di Sotto e Rubiera.






