
            
            (ANSA) - ROMA, 1 GIU - Presentato oggi all'Istituto
comprensivo Via Mar Rosso, a Ostia, il canale "Legalità &
Scuola" di ANSA.it. Presenti il presidente dell'Anac, Raffaele
Cantone, la ministra dell'Istruzione Valeria Fedeli, il
direttore dell'ANSA, Luigi Contu. L'orchestra e il coro della
scuola hanno accolto i partecipanti con l'Inno nazionale. "Oggi
quando si parla di Ostia si parla purtroppo dell'aspetto
deteriore, ma è bello poter vedere che c'è un'altra Ostia. Noi
siamo convinti che per poter ripartire in realtà difficili,
bisogna partire dalle scuole", ha detto Cantone. "L'Italia è un
Paese e Ostia è una realtà nel cui territorio ci sono mafia,
violenza e corruzione. Avere il coraggio di dirlo significa
avere il coraggio della verità. Quelli che fanno mafia,
corruzione e violenza, sono pochi: noi possiamo sconfiggere
tutto questo", ha spiegato la ministra Fedeli. Per il direttore
dell'ANSA, "informarsi, capire e conoscere è fondamentale per
crescere e determinare il proprio destino".   
				          