
Una scritta blasfema, scritta con lo spray sul muro bianco di una chiesa della periferia sud di Milano. E il parroco che decide di postare la foto sulla pagina Facebook della parrocchia, accompagnata da una lettera aperta al writer per spiegargli che il suo gesto è tutt'altro che coraggioso e invitandolo a "migliorare il mondo, invece di distruggerlo". Migliaia le condivisioni del post e centinaia i commenti di sostegno a don Andrea: così si chiama il prete della parrocchia di san Michele Arcangelo e santa Rita, in zona Corvetto. Ma sul social network si apre anche un dibattito, tra i commentatori, sulla libertà di scelta delle donne.
 


Sul muro della chiesa, qualche giorno fa, è comparsa una scritta: "Aborto libero (anche per Maria)". Riferimento esplicito alla Madonna, frase offensiva e anche blasfema. Don Andrea Bellò ha postato la foto su Facebook, con una lettera al "caro scrittore anonimo di muri". A lui scrive: "Mi dispiace che tu non abbia saputo prendere esempio da tua madre. Lei ha avuto coraggio. Ti ha concepito, ha portato avanti la gravidanza e ti ha partorito. Poteva abortirti. Ma non l’ha fatto. Ti ha allevato, ti ha nutrito, ti ha lavato e ti ha vestito. E ora hai una vita e una libertà. Una libertà che stai usando per dirci che sarebbe meglio che anche persone come te non ci dovrebbero essere a questo mondo. Mi dispiace ma non sono d’accordo. E ammiro molto tua mamma perché lei è stata coraggiosa. E lo è tutt’ora, perché, come ogni mamma, è orgogliosa di te, anche se ti comporti male, perché sa che dentro di te c’è del buono che deve solo riuscire a venire fuori".

Il parroco parla quindi dell'aborto, scrive di ammirare "tutte quelle donne che pur tra mille difficoltà hanno il coraggio di andare avanti". E dice, duramente, all'anonimo writer: "Tu evidentemente di coraggio non ne hai. E già che ci siamo vorrei anche dirti che il nostro quartiere è già provato tanti problemi e non abbiamo bisogno di gente che imbratta i muri e che rovina il poco di bello che ci è rimasto. Vuoi dimostrare di essere coraggioso? Migliora il mondo invece di distruggerlo. Ama invece di odiare. Aiuta chi è nella sofferenza a sopportare le sue pene. E dai la vita, invece di toglierla! Questi sono i veri coraggiosi! Per fortuna il nostro quartiere, che tu distruggi, è pieno di gente coraggiosa! Che sa amare anche te, che non sai neanche quello che scrivi!".
 






