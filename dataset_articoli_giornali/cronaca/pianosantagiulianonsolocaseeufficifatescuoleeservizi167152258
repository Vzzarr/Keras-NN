
Vogliono ripartire da lì. Dalle due grandi novità che hanno segnato la svolta rispetto al vecchio disegno ormai morto e sepolto e che anche per Palazzo Marino rappresentano i punti forti del progetto: il Museo tecnologico del bambino che il quartiere vorrebbe ampliare fino a coinvolgere gli adolescenti; e la maxi-arena hi-tech, che con i suoi 15mila posti accoglierà concerti e grandi manifestazioni sportive e culturali. Centri di aggregazione per non cadere, dicono i residenti, nel (solito) rischio di replicare un altro pezzo di città di sole case-negozi-uffici-hotel. Ed è proprio per questo che il Municipio 4 punta sull'importanza dei servizi per il piano bis di Santa Giulia. Con una delibera appena approvata che mette in fila una lista di "suggerimenti e osservazioni" al progetto.
 
Milano, il nuovo quartiere Santa Giulia 

Sono i desiderata della zona. Che per il futuro del gigantesco tassello che completerà l'area vorrebbe più campi sportivi dedicati alle discipline più varie, dal rugby allo skateboard fino a "una piscina coperta con area termale e palestre abbinate", scuole e residenze per anziani e disabili in grado di rispondere alle esigenze di chi a Santa Giulia ci vive già e di coloro che arriveranno. Perché alla fine, quando tutto sarà finito, quello sarà un quartiere da 20mila abitanti. "Per noi questa è un'occasione per riequilibrare anche la mancanza di servizi in tutta la zona", spiega Stefano Bianco, che fa parte del comitato dei residenti ed è consigliere del Municipio 4. E allora, ecco anche la richiesta di una biblioteca nel parco - uno dei più grandi della città - che magari potrebbe nascere proprio lì, in una piazza da creare al confine tra il pezzo a Sud che già esiste e il verde che arriverà nella nuova zona Nord.

La storia è quella infinita di un quartiere incompiuto, che negli anni ha dovuto resistere allo scoppio della bolla immobiliare, ma anche ai guai giudiziari legati alle bonifiche e al sequestro, nel 2010, delle aree. Una vicenda travagliata, quella di Santa Giulia. Partita nel 2000, quando gli operatori presentarono la prima proposta di Piano integrato di intervento per trasformare l'ex area industriale Montecity-Rogoredo. Di quel progetto è stata realizzata solo una parte, quella a sud, appunto, che adesso dovrebbe essere completata con gli ultimi due edifici. E per l'area a nord, Santa Giulia spa legata a Risanamento (e all'interesse del colosso australiano Lendlease) ha presentato un nuovo progetto nel 2014. È il disegno ora sul tavolo.

"Per approvare la variante - spiega l'assessore all'Urbanistica Pierfrancesco Maran - ci vorranno circa sei mesi. L'obiettivo è partire con le bonifiche la prossima estate. Tra i focus principali ci sono le infrastrutture, con la metrotranvia che collegherà Rogoredo al nuovo quartiere e a viale Ungheria e lo svincolo della Paullese su cui stiamo facendo approfondimenti". Per il Municipio, ribadisce il presidente Paolo Bassi, "sono fondamentali le funzioni pubbliche e i luoghi di aggregazione e di sport che scarseggiano". Anche se, è il messaggio di Bianco, "è necessario anche il massimo impegno per garantire tempi certi dell'iter amministrativo e delle bonifiche. Il quartiere aspetta da troppo".






