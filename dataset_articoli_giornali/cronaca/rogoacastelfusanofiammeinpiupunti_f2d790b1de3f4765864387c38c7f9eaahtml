
            
            (ANSA) - ROMA, 17 LUG - Ancora fiamme alla pineta di
Castelfusano a Ostia, quartiere litoraneo di Roma. Dopo
l'incendio dello scorso 7 luglio oggi un nuovo rogo è divampato
nella pineta e ha richiesto l'intervento degli elicotteri
dell'anti-incendio. A causa dell'incendio una enorme colonna di
fumo e traffico interdetto su un tratto della Cristoforo Colombo
a Roma e della Litoranea. Il fumo è visibile anche da lontano,
dalla città come dalla spiaggia di Ostia. Dai primi rilievi
sembra che il fuoco si sia propagato in tre punti differenti e
dunque, secondo quanto si apprende, non si escluderebbe
l'origine dolosa. Le fiamme stanno raggiungendo alcune
abitazioni e per questo è stato necessario evacuarle. La sindaca
di Roma Virginia Raggi sta arrivando sul luogo dell'incendio a
Castelfusano. Lo si apprende dal Campidoglio. Impegnati nelle
opere di spegnimento un canadair, tre elicotteri e sei squadre
dei vigili del fuoco con autobotti.   
				          