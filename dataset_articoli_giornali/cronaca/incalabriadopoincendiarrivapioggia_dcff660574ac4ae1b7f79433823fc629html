
            
            (ANSA) - CATANZARO, 16 LUG - Dopo giorni di incendi, su gran
parte della Calabria è arrivata la pioggia. Molto intensa nel
reggino, con una bomba d'acqua su Scilla che ha allagato le
strade del paese, e più lieve nelle altre parti della Calabria.   
				Il fenomeno ha ridotto le temperature anche, a Reggio, di dieci
gradi rispetto ai giorni scorsi. Nel cosentino, dopo la pioggia,
gli incendi attivi sono 3, a Trebisacce, Papasidero e Grisolia,
e sembrano non destare preoccupazioni. Alcuni allagamenti di
strade, sottopassi e scantinati si sono verificati a Reggio
Calabria. I danni maggiori si sono verificati a Scilla dove in
un'ora, ha riferito il capo della Protezione civile regionale
Carlo Tansi, sono caduti 100 millilitri di pioggia. Sul posto
stanno intervendo i mezzi della protezione civile - che ieri
aveva diramato l'allerta meteo - per rimuovere i detriti mentre
la macchina dei soccorsi è già attiva con il responsabile
provinciale e squadre di volontari. L'Anas, intanto, ha riaperto
un tratto della statale 18 chiuso per una frana.   
				          