
            
            (ANSA) - ORISTANO, 16 LUG - Nessun tuffo azzardato in mare:
un'onda più grossa delle altre ha trascinato l'amica in mare.   
				Alessio Atzori, cagliaritano di 42 anni, si è gettato in acqua
per salvarla, ma è stato a sua volta trascinato al largo dalla
risacca mentre lei è riuscita a salvarsi da sola aggrappandosi a
una roccia. E' la ricostruzione fatta dalla Guardia costiera di
Bosa sulla scomparsa dell'uomo nella zona di Oristano.   
				   Tutto è successo intorno alle 21, a Punta Sa Foghe, poco
lontano dalla spiaggia di Porto Alabe nella marina di
Tresnuraghes, dove era in corso una festa all'aperto, allestita
tra una ventina di camperisti in un terreno privato.   
				   Le ricerche dell'uomo, ha spiegato il tenente di vascello
Guido Avallone, sono state avviate nell'immediatezza dei fatti
con tutti i mezzi e gli uomini a disposizione e sono proseguite
per tutta la notte, ma l'imponente dispiegamento di forze non ha
prodotto finora alcun risultato.   
				          