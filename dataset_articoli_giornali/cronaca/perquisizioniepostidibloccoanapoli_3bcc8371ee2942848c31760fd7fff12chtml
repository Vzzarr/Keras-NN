
            
            (ANSA) - NAPOLI, 28 MAG - Perquisizioni e posti di blocco dei
carabinieri nell'ambito delle indagini avviate dopo il duplice
omicidio di zio e nipote - entrambi si chiamavano Carlo
Nappello, di 44 e 23 anni - nel quartiere di Miano a Napoli.   
				Secondo i militari per l'agguato, avvenuto in pieno giorno e tra
la folla, la pista più accreditata potrebbe essere quello di uno
scontro interno al clan Lo Russo dopo che i principali esponenti
della cosca si sono pentiti. E quindi, con i rimanenti
rappresentanti del clan a caccia di potere anche se di una
piccola porzione di territorio. Poche ore prima, sempre a
Napoli, un giovane di 29 anni, Carmine Picale, era stato ucciso
all'interno di un pub nella zona di Chiaia. Si stanno
scandagliando fatti e amicizie della zona di nascita dell'uomo,
San Giorgio a Cremano, in provincia di Napoli, e la pista di una
lite che ci sarebbe stata tra alcuni giovani nella zona
dell'arenile di Bagnoli con un eventuale collegamento con
l'omicidio. (ANSA).   
				          