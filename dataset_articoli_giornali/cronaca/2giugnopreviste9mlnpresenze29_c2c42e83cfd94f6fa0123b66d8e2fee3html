
            
            (ANSA) - ROMA, 31 MAG - Un ponte del 2 giugno all'insegna
dell'ottimismo dal punto di vista turistico: oltre 9 milioni di
presenze stimate, in crescita del 2,9% sullo scorso anno -
nonostante nel 2016 il ponte fosse più lungo di un giorno - e
che complessivamente produrranno consumi per oltre 1 miliardo di
euro. Emerge dall'indagine previsionale dei flussi turistici
condotta da Centro Studi Turistici per Confesercenti su 1.819
operatori della ricettività.   
				   Le presenze si concentreranno soprattutto nel sistema
ricettivo ufficiale (oltre 6 milioni) ai quali si devono
aggiungere 3 milioni circa di presenze in altre strutture
ricettive (locazioni turistiche, case di proprietà, ostelli
religiosi, etc). A contribuire alla crescita sono soprattutto
gli stranieri (oltre +3,5%), ma si registra un aumento anche del
flusso di italiani (+2,5%). Il mare e i laghi si confermano mete
apprezzate sia per gli italiani che per gli stranieri, anche se
questi ultimi sono molto orientati verso le città d'arte.   
				          