

Mauro Salizzoni 






Tremila trapianti di fegato. La Città della Salute e l'Università di Torino sul tetto d'Europa. Un traguardo raggiunto dal Centro trapianti di fegato dell'ospedale Molinette, diretto da Mauro Salizzoni, docente di chirurgia alla Scuola di medicina dell'università di Torino. Il trapianto da primato è stato eseguito su un uomo di 55 anni della provincia di Alessandria, affetto da cirrosi.

"E' l’ultimo di una storia ricca di successi, innovazioni, sperimentazioni, cambiamenti importanti per il Centro trapianti di fegato di Torino" come sottolineano in un comunicato della Città della Salute. E aggiungono: "Ora Torino si colloca primo nell'Unione Europea e tra i primi al mondo per numero di trapianti effettuati e per sopravvivenza secondo il Registro mondiale dei trapianti dell’Università di Heidelberg: condivide questa posizione prestigiosa con i centri di Cambridge, Dallas, Birmingham e del London Kings College. Un record che si è consolidato in poco più di 25 anni: era il 10 ottobre 1990 quando è stato eseguito il primo trapianto di fegato su un uomo di 44 anni; e ancora, era il 10 gennaio 1993 quando si è dato avvio al trapianto pediatrico ed il 14 ottobre 1999 quando il trapianto è divenuto di routine anche su pazienti molto piccoli con patologie congenite".

I fegati trapiantati a Torino provengono in larga misura da donatori dal territorio piemontese (73%), ma a questo successo hanno contribuito anche le altre regioni italiane (26%) ed in 29 casi centri esteri (1%). Il commissario della Città della Salute di Torino, Gianpaolo Zanetta, dichiara: "E' un traguardo storico. Un fiore all'occhiello per la Città della Salute. Un'eccellenza a livello italiano ed europeo che diventa un ponte verso il futuro Parco della Salute. I complimenti ed i ringraziamenti al professor Salizzoni ed a tutta la sua équipe per la professionalità ed il lavoro svolto in questi anni".
 






