
            
            (ANSA) - CASARANO (LECCE), 30 MAG - Era pronto ad uccidere,
il gruppo mafioso della Sacra Corona Unità, sgominato oggi dai
carabinieri durante un blitz concluso con la notifica di 14
provvedimenti di fermo emessi dalla Direzione Distrettuale
Antimafia di Lecce (pm Massimiliano Carducci e Guglielmo
Cataldi): l'obiettivo era il pusher Ivan Caraccio, 30 anni, per
il capo clan Tommaso Montedoro colpevole di non avere rispettato
"la regola del silenzio", quindi inaffidabile e pericoloso.   
				Montedoro, 41 anni, tra i destinatari dei provvedimenti
restrittivi, è agli arresti domiciliari a Vezzano Ligure
(Spezia). I particolari della vicenda sono stati resi noti nel
corso di una conferenza stampa, in Procura. Per lo spacciatore
era stato progettato un piano di "lupara bianca", che doveva
scattare nei prossimi giorni. A salvare Caracciolo,
paradossalmente, sono stati 30 grammi di droga, che i
carabinieri hanno trovato nella sua abitazione, durante una
perquisizione mirata. L'arresto dello spacciatore, in sostanza,
gli ha salvato la vita.   
				          