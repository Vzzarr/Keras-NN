
            
            (ANSA) - CAGLIARI, 31 MAG - È stato sorpreso dalle fiamme
mentre ammassava alcuni cespugli nel suo terreno. C'è una
vittima nel rogo scoppiato in tarda mattinata a Isili, in
località Funtana Zaura: si chiamava Ignazio Melis e aveva 73
anni. Sul posto stanno operando gli uomini del corpo forestale e
i carabinieri della Compagnia di Isili, impegnati a ricostruire
la dinamica della tragedia.   
				   Due le circostanze da chiarire: da una parte capire se l'uomo
sia morto per infarto e per le esalazioni del fumo, dall'altro
accertare se sia stato lui stesso ad incendiare l'ammasso di
sterpaglie o se le fiamme siano state innescate da una scintilla
del decespugliatore che stava utilizzando. Il corpo è stato
trovato da alcune persone che hanno subito fatto scattare
l'allarme, ma ormai per l'anziano non c'era più nulla da fare.   
				Per spegnere il rogo a Isili è anche intervenuto un elicottero
della flotta regionale, oltre alla forestale e ai volontari. È
la seconda vittima legata agli incendi di sterpaglie in pochi
giorni in Sardegna.   
				          