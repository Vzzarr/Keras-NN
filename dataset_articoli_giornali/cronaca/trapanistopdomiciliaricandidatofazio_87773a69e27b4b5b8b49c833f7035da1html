
            
            (ANSA) - PALERMO, 3 GIU - Il gip di Trapani, Caterina
Brignone, ha revocato gli arresti domiciliari disposti nei
confronti di Girolamo Fazio, deputato regionale di Ap e
candidato sindaco della città. E' accusato dalla Procura di
Palermo di corruzione nell'ambito dell'inchiesta che ha portato
in carcere l'armatore Ettore Morace. La tranche del procedimento
relativa a Fazio è stata inviata ai pm di Trapani per
competenza. Il giudice, che ha deciso per la revoca dopo un
lungo interrogatorio del parlamentare regionale, contestualmente
ha applicato a Fazio il divieto di dimora a Palermo. Nei giorni
scorsi, un decreto della Presidenza del Consiglio dei Ministri
aveva sospeso dalla carica di deputato Fazio a decorrere dalla
data dell'arresto. Qualora la sospensione, decisa in base alla
legge Severino, dovesse decadere visto il venir meno dei
domiciliari, comunque Fazio non potrebbe esercitare il suo ruolo
di parlamentare non potendosi più recare a Palermo all'Ars.   
				          