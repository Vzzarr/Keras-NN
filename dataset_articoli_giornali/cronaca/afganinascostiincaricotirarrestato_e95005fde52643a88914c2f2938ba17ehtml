
            
            (ANSA) - BARI, 30 MAG - Un autotrasportatore greco di 58
anni, che nascondeva due immigrati clandestini afgani di 15 e 19
anni nel carico del suo tir, è stato scoperto e arrestato oggi,
nel Porto di Bari, con l'accusa di favoreggiamento
dell'immigrazione clandestina aggravato.   
				   L'autoarticolato è stato passato "al setaccio" dai finanzieri
del gruppo di Bari, dai funzionari dell'Agenzia delle Dogane e
dei Monopoli e dalla Polizia di Frontiera con uno scanner grazie
al quale sono riusciti a intravedere le sagome dei due giovani
all'interno di una vasca di plastica, completamente avvolta nel
cellophane per imballaggio.   
				   I due afgani sono stati subito soccorsi: entrambi, infatti,
sono apparsi particolarmente provati a causa della scarsa
aerazione e dell'elevata temperatura che si era creata nella
vasca. Il diciannovenne ha chiesto asilo politico mentre il
minorenne è stato affidato ai servizi sociali della città.   
				(ANSA).   
				          