
            
            (ANSA) - TEGGIANO (SALERNO), 17 LUG - Arrestato un piromane a
Teggiano (Salerno): è accusato di incendio di area boschiva
ricadente nel Parco Nazionale del Cilento, Alburni e Vallo di
Diano. 
   In manette è finito, in flagranza di reato, un
ventiquattrenne di origini romene. L'uomo è stato notato da un
carabiniere fuori servizio che, insospettito, lo ha seguito a
piedi in località Pedemontana, proprio nella stessa zona in cui
la scorsa settimana sono andati in fumo circa 80 ettari di
macchia mediterranea. Il piromane ha appiccato il fuoco, ad
alcune sterpaglie a ridosso di un oliveto e nei pressi di un
complesso di abitazioni, lanciando un oggetto infuocato. Il
militare fuori servizio, mentre ha fatto scattare l'allarme, con
l'ausilio di alcuni cittadini è riuscito a spegnere
immediatamente le fiamme.   
				          