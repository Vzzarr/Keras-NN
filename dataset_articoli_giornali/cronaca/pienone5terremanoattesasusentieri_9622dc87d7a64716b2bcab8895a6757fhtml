
            
            (ANSA) - LA SPEZIA, 2 GIU - Cinque Terre prese d'assalto da
turisti ed escursionisti per il ponte del 2 giugno ma il
pienone, previsto, non ha causato i temuti disagi nei borghi,
nelle stazioni e sui sentieri, dove da ieri è attiva la App che
mette in attesa le persone quando si superano le 400 presenze
lungo un percorso. Il flusso è stato costante in particolare
dalle 11 alle 14 ma mai oltre la soglia di sicurezza. La calca è
stata scongiurata anche dalle temperature elevate: in molti
hanno preferito passare la giornata in spiaggia. Diversi
escursionisti sono stati sconsigliati dai volontari del Cai
perché intendevano affrontare i sentieri con le infradito.   
				"Arriveremo a introdurre sanzioni" ha detto il presidente del
Parco delle Cinque Terre Vittorio Alessandro. Lungo i principali
percorsi sono presenti i Carabinieri Forestali insieme a Cai e
Gev. Forte il dispiegamento di forze di polizia lungo spiagge,
stazioni e paesi per garantire la sicurezza e prevenire
l'abusivismo. Presi d'assalto anche gli approdi dei traghetti.   
				          