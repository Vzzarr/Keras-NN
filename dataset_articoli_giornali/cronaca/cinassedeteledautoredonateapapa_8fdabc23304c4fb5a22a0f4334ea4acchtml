
            
            (ANSA) - ROMA, 1 GIU - "Appena ha visto il primo dei due
quadri il Papa ha subito detto: 'E' bellissimo!'. Entrambi gli
sono piaciuti tantissimo. Gli ho spiegato: 'A regalarglieli è il
popolo cinese'. E lui si è mostrato molto contento". Zhu
Jiancheng, segretario generale del China Culture Industrial
Investment Fund (Cciif), diretta emanazione del Ministero delle
Finanze della Repubblica Popolare Cinese, racconta così
l'incontro di ieri in Vaticano con papa Francesco, cui sono
stati portati in dono due dipinti dell'artista Zhang Yan. "La
nostra iniziativa - spiega Zhu in un incontro all'Università
della Santa Croce - risponde a quanto accaduto il 14 agosto 2014
quando il Papa, sorvolando la Cina nel viaggio verso Seul, diede
la sua benedizione al popolo cinese. Questa è una nostra
risposta". "Spero che i rapporti tra Cina e Vaticano - dice -
portino a un miglioramento per il mondo nella pace. Ieri ho
scritto una lettera al card. Parolin, con la speranza che
attraverso la cultura ci sia una maggiore vicinanza tra Cina e
Vaticano".   
				          