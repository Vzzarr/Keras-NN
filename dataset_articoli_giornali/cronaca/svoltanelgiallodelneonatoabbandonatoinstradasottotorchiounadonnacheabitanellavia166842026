
E' crollata nella notte. Valentina Ventura, 34 anni, una figlia di 3 ora affidata ai nonni, ha confessato: "Sì, sono io la donna che cercate. Sono io la mamma del neonato abbandonato e poi morto". A quel punto il procuratore capo della procura di Ivrea Giuseppe Ferrando e i carabinieri hanno considerato risolto il giallo a meno di 24 ore da quando, ieri mattina, un netturbino aveva trovato nudo sull'asfalto di via Turati, una tranquilla strada dell'area residenziale di Settimo, hinterland di Torino, un piccolo di poche ore.

L'allarme, i primi soccorsi, la corsa all'ospedale pediatrico Regina Margherita di Torino: tutto inutile. Il piccolo è morto poco dopo per le ferite che aveva in diverse parti del corpo. Ora gli investigatori hanno capito perché: sarebbe stato gettato, è l'ipotesi investigativa, dal secondo piano della casa in cui la donna - che fino a pochi mesi fa lavorava come barista - viveva col marito, un agente immobiliare, e l'altra figlia.

"Sono andata in bagno e il bambino è nato" ha raccontato la donna ai carabinieri e al procuratore Ferrando, dicendo di non ricordare il resto: né il taglio del cordone, né il lancio del piccolo dalla finestra. "Non sapevo di essere incinta, in questi nove mesi ho avuto regolarmente il ciclo. Mio marito ieri mattina ha visto il sangue, ma gli ho detto che era una mestruazione abbondante" ha aggiunto. Anche il marito, Salvatore Scalas, dice di non essersi mai accorto di nulla, tantomeno l'altra notte: "Ho sentito come un miagolio, ma non ho collegato". Quel "miagolio" era il pianto del neonato, 3 chili per 54 centimetri d'altezza. I medici del Regina Margherita, che si sono prodigati invano per salvarlo, lo hanno chiamato Giovanni.


Fiori e bigliettini lasciati in via Turati dove è stato abbandonato il piccolo



 
	         




 Durante l'interrogatorio, quando ha realizzato che il figlio era morto, Valentina Ventura "non ha avuto alcuna reazione - riferisce il procuratore Ferrando -. Ha solo chiesto ai carabinieri il sesso. E non ha mai pianto". All'inizio ha anche negato, ma gli investigatori erano da subito sicuri di avere imboccato la pista giusta. Contemporaneamente i carabinieri hanno compiuto un sopralluogo nelll'alloggio in cui la Ventura abitava al secondo piano, trovando altre conferme. D'altronde ai carabinieri era bastato parlare un po' con la gente del quartiere per arrivare al suo nome. Più di una persona nelle scorse settimane le aveva chiesto se non fosse incinta, ma lei aveva sempre negato. "E' solo gonfiore di pancia": Anche il padre della donna era all'oscuro della presunta gravidanza: "Con mia figlia ci parliamo poco". Secondo alcune testimonianze ieri mattina la donna si era affacciata al balcone di via Turati, richiamata dal trambusto di telecamere e fotografi. Poi, qualche minuto dopo, era uscita di casa, senza tradire alcuna emozione.Per ora i carabinieri sono convinti che la donna abbia fatto tutto da sola.  La visita ginecologica a cui è stata sottoposta "ha confermato il parto appena avvenuto", sottolineano gli inquirenti che stamattina hanno svolto un nuovo sopralluogo a casa della donna.
Neonato abbandonato in strada a Settimo, parla il primo soccorritore












 
	         




"Ma un po' schifo non ti fai?". E ancora, "dovresti vergognarti", "devi crepare", "devi bruciare all'inferno". Sono alcuni degli insulti che molti utenti di Facebook stanno continuando a scrivere sulla bacheca di Valentina Ventura, la donna di 34 anni accusata di aver partorito e gettato dal balcone di casa il suo neonato, poi morto in ospedale. Dalle 8.30 circa, sul profilo social della donna e in particolare sotto il suo ultimo post "Grazie a tutti per gli auguri", che risale a quasi tre mesi fa, il 7 marzo, gli internauti si sono scatenati, scrivendo decine di commenti dai toni molto pesanti.






