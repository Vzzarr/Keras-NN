
            
            (ANSA) - TAURIANOVA (REGGIO CALABRIA), 16 LUG - Dodicimila
piante di canapa indiana sono state scoperte dai carabinieri a
Taurianova. Le piante, di altezza variabile da 1 a 3 metri,
erano in 12 serre situate in contrada Castagneto, in un fondo
agricolo di proprietà dell'azienda floricola "Mediterranea",
attualmente gestita da un curatore fallimentare nominato dal
tribunale di Palmi. Inoltre, in alcune cavità ricavate
dall'accumulo di rami i militari hanno trovato una tenda da
campeggio con dentro 153 sacchi di marijuana da 1 kg pronti per
la cessione. Dalle piante sarebbe stato possibile ottenere 6.000
kg di droga per un valore sul mercato di di 8-9 milioni di euro.   
				L'operazione è stata condotta dai carabinieri di San Martino di
Taurianova e della Compagnia di Taurianova, con lo Squadrone
Eliportato Cacciatori di Calabria e il 4/o Reggimento a cavallo.   
				Nel corso di un controllo, i militari, insospettiti dal forte
odore di marijuana, sono entrati nel fondo scoprendo una vera e
propria azienda per la produzione dello stupefacente.   
				          