
            
            (ANSA) - CAGLIARI, 3 GIU - Ancora sbarchi di migranti nel sud
Sardegna. Tra ieri sera e questa mattina sono arrivati 18
cittadini algerini.   
				   Ieri un barchino con a bordo sette stranieri è stato
avvistato al largo di Sant'Antioco, sulle coste del Sulcis
Iglesiente. Sul posto è subito stata inviata la motovedetta Cp
320 della Capitaneria di Porto che ha raggiunto l'imbarcazione e
soccorso i migranti, trasportandoli in porto a Sant'Antioco.   
				   Gli algerini sono stati poi affidati alle forze dell'ordine
per le visite mediche e le operazioni di identificazione e poi
sono stati trasferiti nel centro di accoglienza di Assemini
(Cagliari).   
				   Poco dopo mezzanotte una seconda imbarcazione è stata
avvistata a circa 43 miglia sud da Cagliari. La barca, lunga sei
metri e con a bordo 11 algerini, era in difficoltà. Anche in
questo caso è stata inviata la motovedetta della Guardia
costiera. I migranti sono stati soccorsi e trasportati al porto
di Cagliari. Dopo visite e identificazioni, saranno trasferiti
nel centro di accoglienza.   
				          