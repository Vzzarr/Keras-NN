 Accuse e attacchi reciproci nel dibattito televisivo in onda sulla Bbc che vede il confronto tra i rappresentanti dei sette principali partiti del Regno Unito in vista del voto dell'8 giugno. Ma i sei rappresentanti delle opposizioni concordano tutti sulle critiche alla premier conservatrice Theresa May che non si è presentata, come aveva da tempo annunciato, e ha mandato al suo posto il ministro degli Interni, Amber Rudd, apparsa più volte in difficoltà.    Il capogruppo degli indipendentisti scozzesi dell'Snp a Westminster, Angus Robertson, ha detto senza mezzi termini che May "non ha il fegato" per difendere le sue politiche. Nel pomeriggio il leader laburista Jeremy Corbyn l'aveva espressamente sfidata a intervenire ma senza successo. Battute e critiche anche dagli altri esponenti, come il leader libdem Tim Farron, che si è chiesto dove fosse il primo ministro e ha aggiunto che lei ritiene di avere già assicurato il voto dei britannici. (ANSA)