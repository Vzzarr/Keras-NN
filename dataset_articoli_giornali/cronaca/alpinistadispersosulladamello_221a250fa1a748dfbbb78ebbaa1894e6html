
            
            (ANSA) - EDOLO (BRESCIA), 17 LUG - Sono per ora senza esito
le ricerche di Thomas Haller, l'alpinista altoatesino disperso
da ieri nella zona dell'Adamello. Lo ha reso noto il Soccorso
Alpino della zona. I responsabiLi dell'operazione hanno lanciato
un appello a un alpinista bresciano che nella notte tra sabato
15 e domenica 16 luglio ha bivaccato con lui nel bivacco Zanon
Morelli, al Passo Brizio. "La sua testimonianza può essere molto
importante per capire gli spostamenti e per portare elementi
utili alla ricerca", precisa il Soccorso Alpino. 
   Per tutta la giornata i tecnici della V Delegazione del CNSAS
Lombardo (Corpo nazionale soccorso alpino e speleologico), in
collaborazione con il SAGF - Soccorso alpino Guardia di Finanza
e i Carabinieri, hanno perlustrato la zona del Corno Bianco. Le
ricerche proseguiranno anche domani.   
				          