
Braccia alzate, applausi e migliaia di cellulari sollevati per scattare foto o registrare video e centinaia di bandiere dei paesi più disparati del mondo, hanno salutato l'arrivo di papa Francesco sul palco allestito al Circo Massimo dove si celebrava il Giubileo d'Oro del Rinnovamento Carismatico Cattolico. Poi gridando "Papa Francesco, papa Francesco" e battendo le mani la folla di migliaia di persone ha omaggiato il pontefice. "Jesus is lord" era la grande scritta che campeggiava sulla scenografia del palco dove insieme al papa erano presenti vescovi e cardinali, nonché i rappresentanti del movimento del Rinnovamento Carismatico e di comunità cattoliche.

"Diversità riconciliata". La cerimonia è finita intorno alle 20. Il papa ha preso la parola dopo padre Raniero Cantalamessa, predicatore della Casa Pontificia e dopo il reverendo Giovanni Traettino, pastore della Chiesa evangelica della Riconciliazione. Ha parlato di unità dei cristiani nella "diversità riconciliata".

"Noi non abbiamo paura". "Fratelli e sorelle" ha esordito Bergoglio, "grazie della testimonianza che ci date. Fa bene anche a me, a tutti. Siamo qui come in un cenacolo a cielo aperto perchè non abbiamo paura e siamo col cuore aperto alla promessa del Padre. Riuniti tutti noi credenti, tutti quelli che professiamo che Gesù è il Signore 'Jesus is a lord'".
La folla al Circo Massimo per le preghiere con papa Francesco
"La pace è possibile". Al Circo Massimo, come ha ricordato il Papa, sono arrivati da 120 Paesi diversi: "Lo Spirito Santo ci incoraggia nel cammino verso l'unità per la missione, non per essere fermi. Per annunciare insieme l'amore del Padre per i suoi figli, a tutti i popoli. Con la nostra testimonianza possiamo dimostrare che la pace è possibile anche se non è tanto facile oggi. Ma è possibile se noi siamo in pace tra noi. Le differenze, questo è ovvio, ci sono ma desideriamo essere una diversità riconciliata: non dimentichiamo questa parola. Diversità riconciliata. Questa parola non è mia, è di un fratello luterano", ha sottolineato il pontefice, mentre le sue parole venivano accolte da una vera e propria ovazione.

"I martiri cristiani". Il Papa ha poi definito il Rinnovamento carismatico una "corrente di grazia, un'opera che nacque ecumenica perchè è lo Spirito Santo che diede l'ispirazione perchè fosse così. La professione di fede di ogni cristiano è la stessa". Bergoglio poi ricordato anche il perché del raduno al Circo Massimo: "Oggi siamo qui insieme da 120 Paesi del mondo perchè qui durante le persecuzioni vennero martirizzati i cristiani per il divertimento di quelli che stavano a guardare. Oggi ci sono più martiri cristiani. Chi uccide non chiede se si è ortodossi, cattolici, luterani, calvinisti. No. Si uccide perchè cristiani. Oggi ci sono più martiri dei primi tempi e questo è l'ecumenismo del sangue. Ci unisce la testimonianza dei martiri di oggi".

"L'unità del nostro popolo". Il Papa ha poi ammonito: "Oggi è urgente più che mai l'unità dei cristiani. Camminare insieme, lavorare insieme, amarci. E insieme cercare di spiegare le differenze ma in cammino. Fermi, non ci metteremo mai d'accordo: lo Spirito ci vuole in cammino. Una corrente di grazia Rinnovamento perché non ha nè fondatore, nè statuti, nè organi di governo. Sono nati vari carismi al servizio della Chiesa ma alla corrente non si possono opporre dighe e non si può mettere lo Spirito Santo in una gabbia".

Il Giubileo del Rinnovamento. Il Pontefice ha ricordato il Giubileo del Rinnovamento carismatico cattolico: "Sono passati 50 anni e quando si arriva a quell'età le forze cominciano a declinare. Nella mia terra diciamo 'el cinquentaco': le rughe diventano più profonde, i capelli grigi aumentano e cominciamo a dimenticarci alcune cose. È il momento della riflessione, si deve andare avanti con più forza lasciando da parte la polvere del tempo, affrontando con fiducia l'azione dello Spirito Santo. Il dono più prezioso che abbiamo ricevuto è il battesimo. Questa corrente di grazie è per tutta la Chiesa e nessuno di noi è il padrone e gli altri servi, tutti siamo servi di questa corrente di grazia. La Chiesa conta su di voi!".






