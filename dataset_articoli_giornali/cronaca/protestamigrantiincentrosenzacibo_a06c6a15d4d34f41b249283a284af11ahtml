
            
            (ANSA) - MILANO, 15 LUG - Protesta di un gruppo di
richiedenti asilo nel Bresciano contro i gestori della struttura
che li ospita. Succede a Serle, in provincia di Brescia, dove la
società "Medica" gestisce in un unico immobile 36 stranieri
contro i 23 che al massimo potrebbe ospitare. 
   "Non mangiamo" e ancora "dobbiamo contribuire a pagare una
bolletta di 370 euro e veniamo minacciati se proviamo a dire
qualcosa alla polizia", hanno raccontato alcuni profughi. Alcuni
di loro hanno le registrazioni di insulti e minacce da parte di
chi li gestisce. "Tutte strumentalizzazioni", è il primo
commento dei responsabili dell'impresa sociale Medica che
aggiungono: "Dal primo agosto non saremo più  noi a gestire
questa struttura". 
   La Prefettura di Brescia ha ricevuto sulla questione alcune
segnalazioni, in particolare dal sindaco di Serle.   
				          