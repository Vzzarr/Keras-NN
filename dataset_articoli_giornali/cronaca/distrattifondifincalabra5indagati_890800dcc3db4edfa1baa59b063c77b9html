
            
            (ANSA) - CATANZARO, 1 GIU - Il Nucleo di polizia tributaria
della Guardia di finanza di Catanzaro e il Nucleo speciale di
polizia valutaria hanno eseguito sul territorio nazionale
sequestri preventivi di beni mobili ed immobili per un valore di
un milione e 868 mila euro nei confronti di cinque persone
denunciate contestualmente con l'accusa di peculato ai danni di
Fincalabra spa, ente in house della Regione Calabria. Il
provvedimento di sequestro é stato emesso dal Gip di Catanzaro
su richiesta della Procura della Repubblica. I destinatari del
provvedimento sono il presidente del precedente Cda di
Fincalabra, altri due componenti dell'organismo dell'epoca e due
dirigenti della Banca Widiba spa (Gruppo Monte Paschi). Le
indagini dei finanzieri hanno consentito di accertare la
distrazione, da fine agosto a metà novembre del 2015, di fondi
comunitari per un valore di oltre 46 milioni di euro, affidati
in gestione a Fincalabra e che erano vincolati esclusivamente al
finanziamento di progetti presentati da piccole e medie imprese.   
				          