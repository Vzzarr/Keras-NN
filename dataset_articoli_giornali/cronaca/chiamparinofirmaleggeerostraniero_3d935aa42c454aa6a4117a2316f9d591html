
            
            (ANSA) - TORINO, 15 LUG - Il presidente della Regione
Piemonte Sergio Chiamparino ha firmato oggi a Torino, al
banchetto di Radicali Italiani, la proposta di legge di
iniziativa popolare "Ero Straniero" per superare la Bossi-Fini.   
				Nel ringraziarlo ne danno notizia il segretario dei Radicali
Riccardo Magi e Igor Boni, coordinatore dell'Associazione
radicale Adelaide Aglietta. "Sull'immigrazione la maggior parte
delle forze politiche dà il peggio di sé - sostengono i due
esponenti Radicali - cercando di lucrare un po' di consenso a
buon mercato invece di impegnarsi a governare un fenomeno che è
epocale, non emergenziale. In questo contesto è ancora più
significativa la scelta del presidente Chiamparino di firmare il
progetto di legge che abbiamo promosso come Radicali Italiani
con Emma Bonino e tante organizzazioni". "Crediamo che l'intero
Partito Democratico - rimarcano - dovrebbe appoggiare questa
nostra iniziativa seguendo l'esempio di Sergio Chiamparino, dei
consiglieri comunali di Torino e dei Giovani Democratici del
Piemonte".   
				          