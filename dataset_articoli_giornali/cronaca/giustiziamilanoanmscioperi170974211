
Nei mesi scorsi la protesta contro la riforma del processo penale e il ddl Orlando, ora quella contro la volontà di estendere le misure di prevenzione previste per i reati di stampo mafioso agli indiziati di reati contro la pubblica amministrazione. Fatto sta che contro gli scioperi che da mesi agitano gli avvocati si fa sentire a Milano l'Asssociazione dei magistrati. L'Anm di Milano con un documento, sollecita "le istituzioni e le organizzazioni", tra cui in particolare l'Unione delle Camere penali, ad "adoperarsi affinché cessino gli stati di agitazione", dopo che nei mesi scorsi i legali hanno dato vita a 5 settimane di astensione dalle udienze contro la riforma del processo penale e un'altra giornata di sciopero - la 25esima in quattro mesi - è stata annunciata per domani. A metà giugno, anche il processo al governatore Roberto Maroni slittò.
 
"Processo senza fine? No grazie", a Milano flash mob degli avvocati contro il ddl Orlando

L'Anm in una nota spiega di non voler entrare "nel merito delle ragioni della protesta" che si è svolta "nel rispetto delle norme di legge", ma chiarisce che le cinque settimane di scioperi, tra marzo e giugno, hanno causato alla "amministrazione della giustizia" e alla "cittadinanza del distretto di Milano" un "grave disservizio che pone in pericolo il valore condiviso del giusto processo". Nel documento l'Anm sottolinea che nella sola settimana del 22-25 maggio "sono stati rinviati quasi tutti i processi penali collegiali nonché due terzi di quelli monocratici e delle udienze preliminari con imputati non in custodia cautelare". Nella nota, firmata dal segretario dell'associazione milanese dei magistrati, Andrea Ghinetti, e dal presidente Riccardo Atanasio, si manifesta la necessità di "una serena discussione" con gli avvocati nell'interesse della giustizia.
 
Giustizia, la provocazione degli avvocati di Milano: "Volete treni lenti come i processi?"












 
	         






Ma gli avvocati non ci stanno e rivendicano le ragioni di una protesta - spiegano in una nota diffusa per rispondere alle accuse - "contro norme che incidono sui diritti di tutti". "Crediamo - dicono dal consiglio direttivo della Camera penale di Milano - che le reali ragioni di disservizio non possano essere ricondotte a battaglie finalizzate proprio a far valere i principi del giusto processo, trovando, invece, fondamento in una legislazione fuori controllo, volta ad ottenere consenso politico, senza alcun investimento in termini di risorse e di buona organizzazione delle strutture giudiziarie esistenti. Non possiamo non ricordare come una nota ricerca commissionata da Unione delle camere penali all'istituto Eurispes nel 2009 abbia verificato come la grande maggioranza delle cause di rinvio dei processi sia da ricondurre proprio a carenze organizzative e strutturali dell’amministrazione della giustizia. E come i dati del ministero di Giustizia, a proposito di prescrizione, confermino una situazione a macchia di leopardo, che evidenzia sacche di inefficienza che prescindono certamente dagli effetti delle legittime manifestazioni di protesta degli avvocati".

"Accogliamo - concludono - con favore l’invito al dialogo e al confronto, più volte ricercato a livello locale con alterne fortune , soprattutto se essi verteranno sul tema della salvaguardia dei diritti di tutti, specie dei più deboli, nel processo penale".






