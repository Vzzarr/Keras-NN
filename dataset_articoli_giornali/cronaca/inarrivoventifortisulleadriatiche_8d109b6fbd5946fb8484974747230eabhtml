
            
            (ANSA) - ROMA, 15 LUG - Nelle prossime ore sono in arrivo
forti venti dai quadranti settentrionali che interesseranno,
prima l'Emilia-Romagna per poi estendersi anche alle altre
regioni del medio versante adriatico e a quelle meridionali. 
   Sulla base delle previsioni disponibili, il Dipartimento
della Protezione Civile ha emesso un avviso di condizioni
meteorologiche avverse, che prevede, "dal pomeriggio di oggi,
sabato 15 luglio, venti forti nord-orientali sui settori
costieri dell'Emilia Romagna, venti che, dal mattino di domani,
con raffiche di burrasca, interesseranno anche Abruzzo, Molise,
Campania, Puglia, Basilicata, Calabria e Sicilia, causando
possibili mareggiate lungo le coste esposte".   
				   Il quadro meteorologico e delle criticità previste
sull'Italia è aggiornato quotidianamente in base alle nuove
previsioni e all'evolversi dei fenomeni, ed è disponibile sul
sito del Dipartimento della Protezione Civile
(www.protezionecivile.gov.it), insieme alle norme generali di
comportamento da tenere in caso di maltempo.   
				          