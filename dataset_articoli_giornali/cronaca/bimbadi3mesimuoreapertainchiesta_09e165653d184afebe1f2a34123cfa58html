
            
            (ANSA) - SASSARI, 1 GIU - La Procura di Sassari ha aperto
un'inchiesta in seguito alla morte di una bambina di appena tre
mesi, il cui decesso è avvenuto lunedì scorso nella clinica
pediatrica dell'Azienda ospedaliero universitaria di Sassari. La
bambina, Alessia Murgia, di Uri (Sassari) era affetta sin dalla
nascita da una grave cardiopatia congenita a causa della quale
ha subito sette interventi chirurgici al Gaslini di Genova. Era
tornata a casa lo scorso 27 aprile, ma in seguito ad ulteriori
complicazioni è stata ricoverata nel reparto di Sassari la sera
di domenica 28 maggio. La mattina seguente, alle 8.10, il suo
cuore ha cessato di battere. I genitori - Gianluca Murgia di 41
anni e Tiziana Spanu, di 35, che vivono a Uri con altre due
figlie di 13 e di 8 anni - puntano il dito contro due
infermiere. "Le hanno inserito un ago in vena e il suo cuore
fragile ha ceduto", è l'accusa mossa dal babbo, che aveva
chiesto, così come avveniva nel centro specializzato di Genova,
che si attendesse l'arrivo del medico.   
				          