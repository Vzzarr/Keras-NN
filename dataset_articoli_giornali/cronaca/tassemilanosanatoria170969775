
Palazzo Marino rottama le liti fiscali sulle tasse comunali. Da oggi, cioè, chi ha un ricorso pendente per il pagamento di Ici, Imu, Tari, Tasi, Tares, Tarsu, Icp (imposta comunale sulla pubblicità) e imposta di soggiorno, può decidere di saldare il dovuto con gli interessi evitando sanzioni e mora. Un'operazione che, secondo alcune indiscrezioni e date le prime stime, potrebbe portare nelle casse comunali, se l'adesione alla "sanatoria" fosse massiccia, circa 20 milioni di euro. L'assessore al Bilancio Roberto Tasca precisa che "non si tratta di un condono" perché "gli importi dovuti e gli interessi verranno pagati integralmente" mentre però "i contribuenti che aderiranno risparmieranno le sanzioni". L'operazione, continua Tasca, "consentirà anche di rendere più efficienti i compiti dell'Avvocatura comunale, sulla quale grava già un grosso carico di lavoro".

L'operazione deriva dal recepimento di una norma che il governo ha introdotto con la "manovrina" di aprile e che permette appunto ai cittadini che hanno controversie tributarie pendenti con il Comune di pagare subito il tributo senza le sanzioni, sborsando però interessi e spese di notifica. Possono aderire tutti coloro che hanno recapitato il ricorso al Comune entro il 24 aprile di quest'anno e il termine ultimo per la presentazione della domanda è il 2 ottobre. La rottamazione delle sanzioni riguarda qualsiasi grado di giudizio, fino alla Cassazione. Potrebbero essere duemila i ricorsi coinvolti.

L'incasso previsto è calcolato tenendo conto che una parte di chi ha attivato un contenzioso è costituita da aziende, locali e ristoranti che, in alcuni casi, hanno decine di migliaia di euro di Tari che al momento risultano evasi. Oppure albergatori che non hanno versato la tassa di soggiorno. Un bel pacchetto di tributi recuperati che, per esempio, potrebbero andare a colmare almeno in parte quei 36 milioni di euro mancanti al bilancio del 2017. L'assestamento approvato venerdì dalla giunta, infatti, conta tra le entrate previste e non incassate proprio 20 milioni che riguardano le multe non pagate precedenti al 2012 e che si stanno recuperando.

A proposito di multe, la sanatoria qui non c'è stata. All'inizio di quest'anno il governo ha dato la possibilità agli enti locali di azzerare le more, ma Palazzo Marino ha detto no. Linea dura, dunque: i milanesi, come i torinesi e i bolognesi ma a differenza dei genovesi e dei catanesi, non hanno potuto beneficiare della rottamazione degli interessi sulle multe non pagate tra il 2012 e il 2016. Allora l'assessore al Bilancio Tasca aveva escluso dalla sanatoria anche le tasse comunali, quello di oggi dunque sembra un cambio di rotta. L'adozione della "definizione agevolata" permetterà al Comune anche - si precisa in una nota - "di azzerare le esposizioni debitorie pregresse dei contribuenti e di evitare di sostenere le spese per il recupero dei crediti".
 






