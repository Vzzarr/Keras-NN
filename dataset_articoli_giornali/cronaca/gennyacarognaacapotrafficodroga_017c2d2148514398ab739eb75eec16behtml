
            
            (ANSA) - NAPOLI, 17 LUG - I carabinieri del Comando
provinciale di Napoli hanno arrestato 16 trafficanti di droga. A
capo del gruppo criminale c'era Gennaro de Tommaso, conosciuto
come "Genny la carogna". 
   Si tratta del capo-ultrà del Napoli noto per la "mediazione"
che scattò poco dopo la sparatoria a Tor di Quinto costata la
vita ad un giovane tifoso partenopeo, Ciro Esposito, in
occasione della partita tra Fiorentina e Napoli, il 3 maggio
2014, valevole come finale di Coppa Italia. De Tommaso già era
ai domiciliari, per reati di droga; ora è scattato il carcere.   
				   Nel corso di indagini coordinate dalla Direzione Distrettuale
Antimafia partenopea i militari dell'Arma hanno documentato
collegamenti tra fornitori di droga olandesi e il gruppo
criminale di Forcella capeggiato da "Genny la carogna". Il
gruppo organizzava l'importazione e il trasporto in Italia su
autoarticolati di ingenti quantitativi di marijuana e amnesia e
gestiva i rapporti con i capi e gestori di numerose piazze di
spaccio.   
				          