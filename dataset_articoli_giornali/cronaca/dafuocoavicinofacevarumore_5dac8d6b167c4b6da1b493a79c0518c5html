
            
            (ANSA) PAVIA, 17 LUG - Ha dato fuoco al vicino, che lo
infastidiva perché, a suo dire, troppo rumoroso, cospargendolo
con liquido infiammabile per barbecue. L'uomo, 41 anni di
Vigalfo, una frazione di Albuzzano (Pavia), è ora nel carcere di
Pavia con l'accusa di tentato omicidio. Il vicino di casa a cui
è accusato di aver dato fuoco, un ragazzo di 27 anni, si trova 
ricoverato in gravi condizioni al reparto grandi ustionati
dell'ospedale di Niguarda a Milano. 
   La vicenda, riportata dai quotidiani "La Provincia pavese" e
"Il Giorno", è avvenuta nella notte tra sabato e domenica.   
				Secondo quanto hanno riferito altri abitanti nel condominio di
Vigalfo dove è avvenuto il fatto, il 41enne anche in passato si
sarebbe più volte lamentato per i rumori molesti che provenivano
dall'appartamento del vicino. L'altra notte dopo aver suonato
alla porta del 27enne, lo ha cosparso con liquido infiammabile
per barbecue e gli ha dato fuoco. Le fiamme hanno ustionato
anche il 41enne, seppure in maniera lieve.   
				          