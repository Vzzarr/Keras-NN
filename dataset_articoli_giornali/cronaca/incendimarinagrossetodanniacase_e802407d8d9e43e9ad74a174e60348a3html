
            
            (ANSA) - GROSSETO, 16 LUG - E' stato domato l'incendio a
Marina di Grosseto che, divampato in via dei Platani, si è
propagato fino a interessare case e auto, anche a causa del
vento. Lo rende noto il Comune di Grosseto secondo il quale sono
complessivamente 26 le auto bruciate, mentre le case, alcune
villette della zona attigua alla pineta andata a fuoco, sono
state danneggiate: in alcuni casi a prendere fuoco sono stati
gli aghi di pino che si erano depositati sui tetti. Sul posto
sono impiegate alcune ruspe per bonificare la zona e abbattere
gli alberi pericolanti. Il Comune ha individuato 150 camere alla
Fattoria la Principina e 80 posti letto a Marina di Grosseto a
disposizione delle eventuali famiglie evacuate. Due persone
hanno riportato lievi ustioni e, aggiunge il Comune, sono già
stati dimessi dopo le prime cure e uno dei soccorritori
intossicato, anch'egli già dimesso.   
				          