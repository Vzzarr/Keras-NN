
            
            (ANSA) - COURMAYEUR (AOSTA), 15 LUG - Hanno seguito le
indicazioni errate del navigatore satellitare e così, anziché
svoltare per il traforo del Monte Bianco, hanno sfondato la rete
di protezione dell'autostrada A5, finendo nel parcheggio
dell'eliporto di Courmayeur. Tanta paura ma avventura a lieto
fine per una famiglia svizzera che oggi aveva programmato di
rientrare a casa dopo un periodo di vacanza in Italia. I
quattro, una coppia di trentaseienni con due figli piccoli, sono
illesi: visitati sul posto dal medico e dall'infermiere del 118,
hanno rifiutato di andare in pronto soccorso.   
				   Il padre non ha controllato i cartelli autostradali e si è
affidato completamente al navigatore satellitare. Ingannato
anche da un'uscita dedicata ai mezzi di soccorso, ha svoltato a
destra: il collegamento però era sbarrato da un cancello e per
non finirvi contro ha deviato sull'aiuola, sfondando la rete di
protezione e finendo la sua corsa adagiandosi su di un suv
parcheggiato.   
				          