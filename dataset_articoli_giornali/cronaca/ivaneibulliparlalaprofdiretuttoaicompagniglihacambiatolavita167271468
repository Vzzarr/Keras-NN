

L'articolo di Repubblica con il tema del ragazzo vittima di bullismo 






ROMA. "Ivan è un ragazzino intelligente, studioso, maturo ma timido e che restava sempre in disparte. Ora invece scherza con i suoi compagni. Cosa l'ha cambiato? Sicuramente l'applauso dei coetanei quando ha finito di leggere il tema in cui raccontava, con profondità, lucidità e proprietà di linguaggio, i suoi anni di bambino umiliato e respinto. Preso in giro perché ha la voce acuta e non ama il calcio, chiamato femminuccia perché, come scrive, è "diverso, ma non sbagliato"". La signora Rossi sorride: è la professoressa di Ivan, 12 anni e giorni difficili alle spalle. Due nomi di fantasia per una storia vera: è lei che ha aiutato Ivan a far emergere, grazie al tema in classe pubblicato ieri da Repubblica, il bullismo di cui era vittima e la sua determinazione di adolescente deciso a farsi rispettare. La traccia era: "Inventa un racconto in cui sono presenti: una vittima, un gruppo di ragazzi prepotenti, degli spettatori, un adulto".

Perché quel tema su prepotenti e vittime?
"Perché non basta guardare, bisogna riuscire a vedere questi giovani, non solo come alunni. Bisogna trovare il modo di farli parlare, di aiutarli a raccontare le loro sofferenze, le loro inquietudini, se non a voce con gli scritti, i gesti. Perché non è sempre tutto palese, visibile: nella nostra classe, Ivan non era preso in giro. Lo sentivo un giovane fragile, sensibile, ma non era bullizzato dai compagni. Erano altri, fuori dall'aula, i suoi aguzzini. E io non li avevo visti fino al suo racconto ".

Che fare contro i bulli?
"Io ho seguito corsi di formazione per capire io stessa. Poi ho organizzato mesi di lavoro in aula con video, lezioni di teatro per spingerli a tirar fuori le loro emozioni. In classe ho cercato di chiarire ai ragazzi la differenza tra scherzo e litigio, tra aggressione fisica, verbale, scherno. Alcune cose gli erano evidenti, altre meno. L'importante è far capire quanto male possano fare senza neanche rendersene conto. E le parole di Ivan hanno fatto sentire a tutti, vivo, il suo dolore".

Ivan racconta il suo suicidio.
"Fortunatamente quello è un episodio di fantasia: ha trasfigurato il senso del suo sfinimento davanti alle aggressioni. Ma la voglia di farla finita è un rischio presente, come le automutilazioni. I ragazzini vivono un'età complicata, piena di ansie. E spesso, colpiti da parole o gesti dei coetanei, si feriscono. Come se un taglio sulla pelle potesse distrarli da quella ferita ben più profonda e dolorosa inferta alla loro anima".
Anche Ivan si è tagliato?
"Nel suo caso per fortuna sono stati i genitori ad avvertirmi, a segnalarmi il problema. Ma spesso i ragazzini sono soli a casa per ore, con i genitori al lavoro, o distanti, sempre al telefonino. A volte non li conoscono a fondo, non sanno nemmeno se i loro figli siano bulli o vittime, mentre è importante un lavoro comune tra famiglia e scuola" .

Come vengono scelte le vittime?
"Hanno un solo elemento in comune: sono i ragazzi sentiti come "diversi", e quindi estranei alla maggioranza. Il motivo è ininfluente: possono essere più alti, più bassi, un po' sovrappeso, molto silenziosi".

Lei è mai stata bullizzata?
"Alla materna una bambina mi dava uno schiaffo tutti i giorni. Da allora più nulla. Tanto che me n'ero dimenticata".

Cosa ha fatto per combattere l'omofobia tra i giovani?
"Ho spiegato agli alunni che l'importante è l'affetto, che l'amore è di tutti e per tutti. E poi che non ci sono sport "da maschi" o "da femmine". Sembra che l'abbiano capito, certo c'è sempre qualche risolino in aula, ma è una minoranza".

Cosa è cambiato?
"Dopo il tema qualcuno degli aggressori di Ivan ha chiesto scusa, altri no. Ma in classe si è creato, tra scritti, discussioni, teatro, un clima diverso. Hanno cominciato a fare gruppo, a dirsi le cose in faccia mentre ognuno prima se ne stava per i fatti suoi".

Un video contro i bulli?
"I ragazzi hanno voluto fare un video che racconta la storia di un coetaneo preso in giro perché accusato di essere effeminato. Ci sono tanti personaggi, da chi lo aggredisce a chi lo difende. Ivan non ha recitato se stesso, ha preferito fare parte del gruppo". Lui il suo messaggio lo aveva già scritto nel tema, chiaro e tondo: "Sono diverso, non sbagliato".






