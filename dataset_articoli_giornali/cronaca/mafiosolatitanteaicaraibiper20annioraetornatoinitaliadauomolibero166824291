
E' fuggito ai Caraibi per sottrarsi a una sentenza di condanna a 10 anni di reclusione per associazione a delinquere di stampo mafioso ed estorsione. E pochi giorni fa, dopo una latitanza dorata iniziata nel 1997, è rientrato in Italia con un aereo atterrato a Fiumicino. Lo hanno subito arrestato? Assolutamente no, perché il mafioso - nonostante non si sia fatto neppure un giorno di carcere e si sia sottratto alla giustizia per 20 anni – ha fatto bene i suoi conti: la sua pena infatti è estinta e lui, 'pezzo grosso' del clan di Carmelo Musumeci – già boss della mafia versiliese - adesso è un uomo libero.

La legge che il mafioso ha lecitamente sfruttato a suo vantaggio, d'altronde, è chiara: se una pena non viene eseguita, la stessa è dichiarata estinta quando è trascorso il doppio del tempo sancito dalla condanna. E l'uomo, 68 anni, ha 'giocato' proprio su questo, come raccontato dall'edizione pisana de La Nazione: raggiunto da un ordine di carcerazione emesso dalla Corte di Appello di Firenze nel 1997, ha pensato bene di sottrarsi alla cattura e fuggire all'estero.

Con una pena a 10 anni sulle spalle, ne ha dovuti aspettare 20, ovvero il 2017, per rientrare in Italia. L'aereo che lo ha riportato a casa, di fatti, è atterrato a Roma lo scorso 21 maggio. Le forze dell'ordine se lo sono visto passare davanti senza poter fare nulla. Così come nulla, se non tenerlo d'occhio, può fare adesso la squadra mobile di Pisa che lo ha cercato invano per anni, per portarlo in carcere. L'uomo infatti sarebbe già tornato nella sua città, prendendo nuovamente domicilio nella casa popolare in cui abitano i suoi familiari.






