
            
            (ANSA) - CAGLIARI, 28 MAG - Conclusi i prelievi nelle acque
di superficie dello stagno di Santa Gilla (Cagliari), da domani
i tecnici dell'Arpas inizieranno i campionamenti dei cosiddetti
piezometri, pozzi di osservazione che controllano il livello
delle falde acquifere. Le rilevazioni riguarderanno la zona in
prossimità della Fluorsid e quelle a monte e a valle del sito
industriale finito in una inchiesta della procura del capoluogo
e che ha portato, l'altra settimana, all'arresto di sette
persone con l'accusa di associazione per delinquere, disastro
ambientale e inquinamento.   
				   Saranno fatti campionamenti in trenta piezometri, con una
metodica (campionamento e spurgo) approvata dal ministero
dell'Ambiente. Per poter esaminare tutti i pozzi, con una media
di tre piezometri al giorno, occorreranno tra le due e le tre
settimane. I campionamenti portati avanti secondo il piano di
controlli stabilito dal tavolo tecnico permanente istituito
dalla presidenza della Regione con gli assessorati della Difesa
dell'Ambiente e Sanità.   
				          