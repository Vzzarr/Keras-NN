
            
            (ANSA) - CAGLI (PESARO URBINO), 31 MAG - Una folla commossa
ha preso parte a Cagli (Pesaro Urbino) ai funerali del piccolo
Francesco, il bambino di 7 anni morto per le complicanze di
un'otite curata per 15 giorni solo con l'omeopatia, per scelta
del medico di famiglia e dei genitori, ora tutti e tre sotto
inchiesta per omicidio colposo. La Chiesa di San Pier Damiani
era stracolma, e molta gente ha seguito il rito dal piazzale
esterno. Accanto alla piccola bara bianca i genitori di
Francesco, ma non i suoi due fratellini più piccoli. ''Per i
familiari - ha detto il parroco, don Gabriele Bongarzoni, nella
sua omelia - questa è una prova profonda. Tutti dovremo star
loro vicini. Sappiamo però che Francesco giocherà a calcio in
cielo, con gli angeli''. C'erano molti fiori (telecamere e
fotografi tenuti fuori dalla cappella), ma la mamma e il papà
del piccolo hanno chiesto di devolvere eventuali donazioni alla
realizzazione di un parco giochi per i bambini di Cagli.   
				          