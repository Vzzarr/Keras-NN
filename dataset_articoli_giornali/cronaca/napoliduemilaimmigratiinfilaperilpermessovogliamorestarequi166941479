
CIRCA duemila immigrati in fila dalle 8.30 a via Galileo Ferraris. È il giorno della consegna "straordinaria" di permessi di soggiorno da parte dell'ufficio immigrazione della questura. Dietro le transenne i volti e le storie di giovani, uomini e donne, scappati dalla disperazione e in cerca di futuro.
Napoli, in fila con gli immigrati agli uffici della Questura
    "Una mattinata di disorganizzazione ", attacca la Cgil. Il sole si fa sentire, gli agenti regolano i turni di ingresso. Vicino agli uffici della polizia c'è un'agenzia che offre supporto agli stranieri per compilare carte. La titolare mostra il kit con tutti i moduli: 30 euro il costo. A cui si aggiungono altri 30,46 euro per ogni richiesta di soggiorno. "Per una famiglia di immigrati ci vuole quasi uno stipendio", commenta amara la signora.

"Ci trattano come animali sotto il sole. Sono in fila da ore", si arrabbia Amir Sohail, 33 anni, dal Pakistan: "Sono da quasi dieci anni a Napoli, devo rinnovare il permesso. Ho un negozio di alimentari a Forcella. Voglio vendere e tornare da mia moglie e mio figlio. A Napoli il guadagno è finito. Qui ci rispettano, perché siamo seri". "Si sono accumulati i permessi - attacca Vincenzo Annibale, responsabile ufficio immigrati della Cgil - Molti erano in giacenza perché non sono stati consegnati volta per volta per carenza di personale, limiti organizzativi, intoppi tra Roma e Napoli. Questo comporta una strozzatura del meccanismo che obbliga a mega consegne come queste.
Migranti, sbarcano in 1444 al porto di Napoli, 22 donne incinte, "impossibile identificare tutti i minori" 
    La stessa scena c'è stata il primo aprile, si parla di duemila immigrati in un giorno". "Ho fatto domanda a gennaio - spiega Amrik Singh, indiano di 32 anni, da cinque anni a Napoli - faccio il guardiano a Casalnuovo, il lavoro ce l'ho". Ha soli 18 anni Bakary, dal Gambia. È sbarcato a Napoli 3 anni fa. Dopo aver attraversato in auto Mauritiana, Mali, Nigeria, fino alla Libia, il viaggio da Tripoli pagato dai genitori. Vive a San Pietro a Patierno con amici, fino a 18 anni è stato in una casa famiglia a Frattamaggiore. "E' il mio primo permesso di soggiorno, due mesi fa mi hanno preso le impronte digitali. Sono venuto qui per studiare. Mi piacerebbe fare il medico.

Mio zio è dottore a Banjul, all'ospedale Royal Victoria. Ho trovato lavoro tre giorni a settimana, vendo scarpe a Poggioreale. Ma vorrei diventare medico e tornare un giorno nel mio paese". Scappa Job, senegalese, appena uscito dalla questura: "Fammi andare, non posso stare sotto il sole. Sono malato". Ha la speranza negli occhi Tangrenwei, 21 anni, cinese: "Studio moda all'accademia di Belle arti. Sono da tre anni qui, i miei genitori mi mandano i soldi da Wuhan. A Napoli ci sono troppi ladri. La sera ho paura di uscire. Bisogna sempre fare attenzione". All'agenzia privata, di fianco alla questura, gli immigrati chiedono aiuto per districarsi nella giungla della burocrazia italiana.

"Cosa mi serve per rinnovare questo permesso? ", chiede una donna ucraina. "Certificato di residenza del Comune", replica l'addetta. Intanto l'impiegata alla scrivania risolve un classico rebus sulla rotta Italia- Ucraina: un uomo dell'Est con regolare permesso vuole sposare la fidanzata ucraina che si trova a Napoli clandestina. "La legge italiana permette il matrimonio - spiega l'impiegata - Ma una volta sposata lei deve tornare nel suo Paese e aspettare che il marito la richiami in Italia per il ricongiungimento ". Chiede all'uomo: "Ce li hai i requisiti? Una casa idonea, un contratto di lavoro...". Lui fa cenno di sì con la testa. Allora si può chiamare il console. Che in questi casi serve prima del prete.






