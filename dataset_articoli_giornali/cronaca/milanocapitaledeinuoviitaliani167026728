
Milano capitale dei nuovi cittadini di origine straniera. Sono dati che raccontano davvero la città multietnica in costruzione negli ultimi anni, quelli che arrivano dal Comune e dall'Ismu per la Lombardia. Dati che, incrociati, spiegano come il capoluogo e la regione siano, a livello italiano, in testa a tutte le classifiche per numero di cittadini stranieri che chiedono e ottengono il passaporto italiano. Un quarto delle oltre 200mila cittadinanze ottenute nel 2016 da persone nate all'estero sono nella regione. E un decimo di quelle lombarde, arrivano dalla città che - dai tempi di Giuliano Pisapia - aveva lanciato la campagna nazionale per l'approvazione della nuova legge basata sullo "ius soli", cioè il diritto per chi nasce in Italia, da genitori stranieri, di avere da subito la nazionalità, com'è in quasi tutti i Paesi europei, quelli dove il fenomeno migratorio è iniziato vent'anni prima che da noi.

Ma vediamo i dati. L'assessore alle Politiche sociali, Pierfrancesco Majorino, dal 2013 ha avviato una campagna per avvisare con lettera del Comune tutti i neodiciottenni figli di immigrati del loro diritto di chiedere la cittadinanza "in automatico", con una procedura breve, che nel giro di pochi mesi arriva a definizione. Quell'idea, ai tempi pionieristica, mentre veniva depositato il progetto di legge sullo "ius soli" in Parlamento, diede il via al movimento dei sindaci impegnati in prima persona a favore della nuova normativa. Ad effetto di quell'iniziativa, le cittadinanze passarono dalle 1.308 del 2012 alle 1.757 del 2013 (di cui 317 di neo 18enni), per più che raddoppiare nel 2014 (3.693 totali, di cui 573 di giovani), salendo ancora a 4.601 nel 2015 (603 giovani) e a 5.054 nel 2016 (529 giovani). In pratica, in cinque anni, le domande sono quasi quadruplicate e nel 2017 (dati a ieri) sono già 1.990 le cittadinanze conferite a Milano, di cui 151 a neomaggiorenni. L'assessore Majorino è molto soddisfatto: "In pochi anni la cittadinanza è diventata una scelta normale e non una pratica straordinaria: mi pare si stia indicando una strada".

Anche l'Ismu conferma il trend positivo e il fatto che in questa regione il melting pot è più veloce che altrove. "In Lombardia, prima in classifica, si riscontra la più alta percentuale di acquisizioni di cittadinanza. Anche rispetto ai fenomeni demografici, la Lombardia oltre a detenere il primato per numero di nuovi cittadini nel 2015 (un quarto di tutte le acquisizioni) registra la più alta percentuale di cittadinanze ottenute tramite trasmissione familiare o scelta ai 18 anni (44,4 per cento) ". E, spiega sempre l'Ismu, sono giovani i protagonisti di questa rivoluzione: "È molto significativo il dato relativo alle età dei nuovi cittadini: il 40 per cento di tutte le cittadinanze ottenute nel 2015, ha riguardato giovani fino ai 19 anni, divenuti italiani tramite "trasmissione automatica" dai genitori o "per scelta" al compimento dei 18 anni. Si tratta di un numero importante di giovani nati in Italia o ricongiunti che diventano italiani grazie a queste modalità previste dalla legislazione attuale. Dunque non solo nuovi cittadini, ma anche sempre più nuove famiglie italiane".

Diventano italiani soprattutto gli immigrati che arrivano da Paesi del continente europeo e persone che appartengono a comunità di antico insediamento e che hanno dunque maturato i requisiti di residenza o naturalizzazione: albanesi e marocchini in testa. "Negli ultimi anni è cambiata molto infatti la modalità con cui si ottiene la cittadinanza - si legge nel rapporto Ismu - . Se negli anni '90 e in parte nel 2000 era largamente maggioritario il matrimonio, oggi, e velocemente in pochi anni, sono divenute prevalenti le acquisizioni ottenute a seguito di residenza regolare e continuativa sul territorio italiano (sintomo del processo di stabilizzazione delle presenze). Quasi parallelamente sono aumentati i giovani e giovanissimi che hanno ottenuto la cittadinanza perché trasmessa dai genitori e i 18enni che lo hanno scelto".






