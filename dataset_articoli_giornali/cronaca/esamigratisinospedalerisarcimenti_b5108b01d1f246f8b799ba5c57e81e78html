
            
            (ANSA) - GENOVA, 17 LUG - I giudici della Corte dei Conti
della Liguria hanno condannato a un risarcimento di quasi 96
mila euro, 37 dipendenti ed ex dipendenti del laboratorio di
analisi dell'ospedale San Martino di Genova. Tra loro anche il
direttore del laboratorio, Michele Mussap, che dovrà risarcire
da solo quasi 48 mila euro. Gli altri 36, invece, sono stati
condannati a vario titolo a risarcire il restante 50%. Secondo
la procura contabile, i 37 operatori avrebbero eseguito a
parenti e amici esami di laboratorio senza far pagare il ticket,
il tutto attraverso l'impiego della procedura informatica
cosiddetta 'Labin', che permetteva di bypassare la
rendicontazione dell'attività. I fatti sono accaduti tra il 2008
e il 2011, con l'indagine del Nas sull'illecita esecuzioni di
analisi chimiche e anatomopatologiche presso varie strutture
pubbliche, tra cui l'ospedale San Martino.   
				          