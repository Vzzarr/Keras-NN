
Il tribunale di Bari ha condannato tre ex dipendenti del consorzio AS-GH - Francesco Paolo Giuliesi (sei anni e otto mesi, oltre a 1.800 euro di multa), Vincenzo Minafra (sette anni e quattro mesi e 2mila euro) e Pasquale Caldarulo (quattro anni e sei mesi, con 1.250 euro di multa) per decine di episodi di furti nei bagagli scaricati dalle stive degli aerei. Un’altra persona è stata assolta.

I quattro all’epoca dei fatti contestati erano in servizio all’aeroporto di Bari in qualità di addetti a carico e scarico bagagli. L'indagine barese costituisce uno dei sette stralci dell'inchiesta inizialmente condotta dalla Procura di Lamezia Terme che a maggio 2013 portò all'arresto di 85 persone in tutta Italia (sette delle quali a Bari).
Furti nei bagagli, le immagini delle telecamere di sorveglianza












 
	         




Grazie a microcamere nascoste, gli investigatori avevano seguito i voli Alitalia sulle tratte Bari-Roma, Bari-Milano Linate e Bari-Venezia, nel periodo dal 28 aprile al 26 agosto 2012, documentando numerosi episodi di furti e danneggiamenti. Tra gli oggetti trafugati dai bagagli c’erano soprattutto gioielli, anelli e collane, telefoni, pacchetti di sigarette e banconote estere. Nell'ambito di questo procedimento altri quattro imputati sono stati processati con rito abbreviato: due di loro sono stati condannati e gli altri due hanno patteggiato la pena a due anni di reclusione.

Secondo la ricostruzione accusatoria ciascuno degli imputati aveva un ruolo: c'era anche chi faceva da sentinella mentre i colleghi si occupavano di aprire le valigie.






