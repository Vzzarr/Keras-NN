
Ancora una volta la stazione Centrale. Ad agitare e a dividere la politica, a scavare trincee tra il centrodestra che invoca espulsioni di massa e il centrosinistra che cerca di tenere la barra dritta sulla necessità di separare i piani puntando sui controlli quotidiani, a infiammare animi e reazioni. Perché i protagonisti cambiano: una sera dello scorso maggio, era stato il coltello del ventenne italo-tunisino Tommaso Ismail Ben Youssef Hosni sferrato contro due militari e un agente a far salire la tensione; alla 12.45 di ieri, la lama di un migrante della Guinea irregolare dai molti alias diretto contro un poliziotto. Ma lo scenario rimane quello: un'area, quella attorno ai binari e a piazza Duca D'Aosta, che riaccende il dibattito sulla sicurezza. Di questo si discuterà in un prossimo comitato in prefettura, che dovrà prendere in considerazione anche la possibilità di aumentare e come i controlli. E intanto infuria la polemica sulle possibili ricette - contrapposte - per affrontare la questione dell'immigrazione e di una realtà da tempo uscita dall'emergenza come quella degli sbarchi.
 
Milano, poliziotto accoltellato da un migrante
     Il sindaco Beppe Sala non cambia idea. E non inverte la rotta. Lo aveva fatto dopo il caso Hosni confermando tra l'altro la marcia per l'accoglienza che di lì a qualche ora avrebbe coinvolto 100mila persone. Anche questa volta, dice, per la Centrale "non abbiamo altre soluzioni se non il controllo quotidiano e le forze dell'ordine stanno facendo la loro parte, anche rischiando ma ci sono". Andare avanti così senza, è il messaggio contenuto nell'aggettivo "quotidiano", i blitz dello scorso maggio di cui "all'epoca avevamo contestato le modalità". Il problema, spiega Sala, "sta a monte perché questa persona, che aveva un decreto di espulsione, era ancora in giro per Milano".
 
 Ma poi, appunto, il sindaco allarga inevitabilmente l'orizzonte. E la vera cura, spiega, è quella: cercare di trovare le formule perché i rifugiati e i richiedenti asilo "possano lavorare nella legalità". Una richiesta, quella di un piano nazionale, "che non posso che continuare a chiedere".
 
Sala da tempo spinge per un piano nazionale per fare in modo che i richiedenti asilo, in modo strutturale, possano lavorare ed essere pagati. Magari poco, ma pagati. Perché - ripete - l'integrazione, quella vera, passa soltanto dalla possibilità per chi attende uno status, con tempi anche molto lunghi, di essere retribuito. Anche il presidente della Casa della Carità don Virginio Colmegna, ha rilanciato per il modello Milano l'esempio di Torino, dove è stato riconosciuto un permesso di soggiorno a un gruppo di profughi che avevano ricevuto un'offerta di impiego.
 
Lì, il prefetto ha chiesto alla commissione territoriale di esaminare le domande di protezione alla luce dei posti di lavoro che i migranti avrebbero ottenuto. Ed è questa possibilità che, ha raccontato l'assessore comunale al Welfare, Pierfrancesco Majorino, "abbiamo chiesto anche alla nostra prefettura". La pratica verrà esaminata. La risposta potrebbe arrivare presto, ma nell'attesa il Comune si è mosso anche su un altro fronte. Da settembre, i richiedenti asilo verranno impiegati "in forma volontaria per la cura della città: è utile per loro e per la collettività. Sono sicuro - ha spiegato Majorino - che questo potrà contribuire anche ad allentare la tensione". Certo, non potranno essere pagati nonostante il Comune abbia chiesto al ministero almeno di aumentare per queste persone il piccolo contributo che ricevono. Eppure, l'obiettivo di Milano è più ampio: un piano organico per riconoscere a chi aspetta l'asilo una sorta di "status di lavoratore".
 






