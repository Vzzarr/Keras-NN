
            
            (ANSA) - LECCE, 29 MAG - La Sezione giurisdizionale della
Corte dei Conti per la Puglia, su richiesta della Procura
regionale della Corte dei Conti, ha disposto il sequestro
conservativo di beni immobili e conti correnti bancari
riconducibili a pubblici amministratori del Comune di Melissano
(Lecce) per un valore pari a 1.568.244 euro, in relazione al
dissesto finanziario patito dall'ente negli anni scorsi. 
   Il provvedimento è stato eseguito dai finanzieri del Nucleo
di polizia tributaria di Lecce che hanno sequestrato 13
immobili, quattro terreni e disponibilità finanziarie. I beni
sono riconducibili ad 11 pubblici amministratori. Si tratta, tra
gli altri, dell'ex sindaco di Melissano Roberto Falconieri,
eletto a suo tempo in una lista civica del centrosinistra, di
tre attuali consiglieri comunali (uno della maggioranza e due
dell'opposizione), di ex assessori ed ex responsabili del
settore finanziario del Comune, tra i quali un ex segretario
generale. Nell'indagine delle Fiamme Gialle il Comune di
Melissano è parte lesa.   
				          