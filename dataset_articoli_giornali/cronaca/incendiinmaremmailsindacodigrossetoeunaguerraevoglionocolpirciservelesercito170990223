
Non c'è pace sul fronte delle fiamme che hanno devastato il weekend in Toscana. Anche la nuova settimana si apre con emergenze legate ai roghi, da Grosseto a Volterra. Una matassa di lana e cotone imbevuta di materiale infiammabile: è l'innesco trovato dai carabinieri vicino al rogo in pineta nella zona di Fiumara, tra Marina di Grosseto e Castiglione della Pescaia. Non lontano dove sono bruciate, nel pomeriggio di oggi, sei auto in un parcheggio, una roulotte e alcune baracche di legno sotto la pineta. L'innesco è stato posto sotto sequestro e potrebbe essere la causa del rogo scoppiato oggi a Marina dopo che già ieri la pineta era stata duramente colpita dalle fiamme. Un rogo di origine dolosa, dunque, che confermerebbe i sospetti degli investigatori e del sindaco di Grosseto Antonfrancesco Vivarelli Colonna.  "E' una guerra, si vuole colpire la Maremma, serve l'esercito", ha detto il primo cittadino.

"Dietro questi incendi c'è un disegno preciso, una volontà organizzata di dolo. Si vuole colpire la Maremma, ci sono troppe coincidenze strane" spiega Vivarelli Colonna durante un vertice insieme al prefetto Cinzia Torraco, al questore Domenico Ponziani. Presente anche il sindaco di Capalbio, Luigi Bellumori, e in videoconferenza dalla sala operativa di Firenze anche l'assessore all'ambiente Federica Fratoni. "Credo che ci sia una criminalità organizzata che voglia minare la nostra tranquillità, danneggiando il nostro sistema turistico ed economico - ha proseguito Vivarelli Colonna -. Siamo sotto attacco e quindi bisogna rispondere come in una guerra. Ecco perché l'esercito nelle strade è la cosa migliore". Vivarelli Colonna insieme agli altri sindaci hanno chiesto in modo ufficiale l'impiego dell'esercito. I militari dovrebbero così ad andare ad integrare la presenza sul territorio per garantire più presidi e più sicurezza.
Marina di Grosseto, bruciate auto e pinete

Intanto il Comune di Grosseto per salvare il territorio dagli incendi ha emesso due ordinanze: una, per poter intervenire nel sottobosco dei privati, anche a oltre 30 metri dalle strade pubbliche, nelle frazioni di Marina di Grosseto e Principina a Mare. Un'altra ordinanza stabilisce, sempre nelle stesse località, il divieto di circolazione, anche pedonale, dentro la pineta fino alla fine dell'emergenza. Per accedere alle spiagge, i pedoni potranno transitare in pineta solo percorrendo sentieri obbligatori adeguatamente segnalati dalle autorità. Così, a causa degli incendi, il cammino libero nella grande pineta di Marina di Grosseto viene vietato. La pineta è completamente interdetta al transito di veicoli.

In Toscana la situazione incendi dunque continua a preoccupare. Centinaia di ettari in fumo e almeno 15 edifici evacuati tra abitazioni e strutture ricettive è il primo parziale bilancio del vasto incendio in corso nel Volterrano sviluppatosi intorno all'ora di pranzo lungo la strada regionale 68 in direzione di Colle val d'Elsa (Siena). Le fiamme sono ancora alte e alimentate dal vento, cambiano continuamente direzione e spostano repentinamente il fronte del fuoco, impegnando decine di pompieri e volontari della protezione civile nelle operazioni di spegnimento. E' ancora difficile fare una stima dei danni. Sul posto stanno lavorando anche due elicotteri della Regione Toscana e le squadre dei vigili del fuoco sono giunte anche da Lucca e dalla sede centrale di Pisa.

Ancora attivo anche un rogo a Marina di Grosseto, dove ieri le fiamme hanno attaccato alcune abitazioni. Sono invece in corso le operazioni di bonifica per altri 3 incendi a Castiglione, subito spenti grazie ai presidi lasciati nella zona. Sempre difficili le operazioni in atto da ieri a Fognano, nel comune di Montale (Pistoia), per contenere le fiamme che in questo caso hanno attaccato le chiome degli alberi e perciò le operazioni di spegnimento sono ancora più difficili. In tutte queste località sono a lavoro in forze i vigili del fuoco, i volontari e i mezzi aerei, sia elicotteri sia canadair, che si riforniscono anche oggi nel lago di Bilancino, in Mugello, presidiato dai pompieri. Situazione ancora difficile anche nel comune di Piancastagnaio (Siena), dove il grosso incendio scoppiato venerdì non è ancora stato spento. Sotto controllo, invece, le fiamme a Porto Azzurro, all'Isola d'Elba (Livorno), dove i vigili del fuoco sono riusciti ad impedire che attaccassero alcune abitazioni, e al Girone, nel comune di Fiesole, alle porte di Firenze. Pure qui erano state minacciate alcune case ma l'intervento da terra e quello dell'elicottero della Regione Toscana, hanno impedito che i danni fossero maggiori.






