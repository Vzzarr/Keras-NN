
            
            (ANSA) - TORINO, 29 MAG - E' terminato con quattro condanne a
due anni di carcere, a Torino, il processo per il cosiddetto
filone bresciano dell'inchiesta Stamina. Il processo si riferiva
al periodo in cui la controversa terapia di Davide Vannoni venne
sperimentata agli Spedali Civili della città lombarda. Gli
imputati sono stati riconosciuti colpevoli solo di
somministrazione di farmaci imperfetti e sono stati assolti da
tutti gli altri capi d'accusa, fra i quali l'associazione per
delinquere.   
				   La sentenza riguarda Ermanna Derelli, ex direttrice
sanitaria, Carmen Terraroli, segretaria referente del comitato
etico, Arnalda Lanfranchi, responsabile del laboratorio, Fulvio
Porta, pediatra. Il tribunale ha accertato le responsabilità
degli imputati solo per il periodo compreso fra il 2011 e il 15
maggio 2012. La Regione Lombardia, il Ministero della salute,
l'Aifa, Medicina democratica e tre famiglie hanno ottenuto il
diritto a un indennizzo, da quantificare in sede civile, e il
rimborso delle spese legali.   
				          