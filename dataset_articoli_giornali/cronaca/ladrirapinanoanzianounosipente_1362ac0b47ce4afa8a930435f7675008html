
            
            (ANSA) - CASTEL DI SANGRO (L'AQUILA), 3 GIU - In tre sono
entrati in casa di un anziano per rubare soldi e preziosi.   
				Davanti alla ferma reazione del proprietario, il quale svegliato
dai rumori li ha affrontati, i tre malviventi hanno reagito
colpendolo con calci e pugni, lasciandolo esanime sul pavimento.   
				Quindi sono fuggiti via. Preso dal rimorso uno di loro, è
tornato indietro raggiungendo la caserma dei carabinieri per
autodenunciarsi e denunciare i suoi complici.   
				   E' accaduto la notte scorsa a Castel di Sangro dove tre
cittadini di origine rumena, A.A.S di 40 anni, A.I. 36 anni e
D.U. di 32 anni, tutti residenti nel capoluogo sangrino, sono
stati arrestati con l'accusa di tentato furto e lesioni gravi.   
				Mentre l'anziano malmenato, anche lui di Castel di Sangro, dopo
essere stato soccorso e viste le sue gravi condizioni, è stato
trasferito all'ospedale di Teramo per essere sottoposto ad un
intervento chirurgico alla testa.   
				          