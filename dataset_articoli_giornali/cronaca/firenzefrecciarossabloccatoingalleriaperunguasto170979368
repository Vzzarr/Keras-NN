
Completamente al buio, senza aria condizionata. Per tre ore bloccati in galleria. Un viaggio a bordo del Frecciarossa si è trasformato in un'odissea per qualche centinaia di viaggiatori a bordo del treno 9514 Salerno-Milano che, partito alle 10 da Firenze Santa Maria Novella si è fermato per un problema tecnico nella galleria tra Castello e San Piero a Sieve in direzione Bologna.
Firenze, Frecciarossa bloccato in galleria per 3 ore: i passeggeri al buio












 
	         




 "Siamo rimasti senza aria condizionata e luce - hanno raccontato i viaggiatori - hanno aperto una porta da cui siamo scesi sul marciapiede della galleria per prendere un po' d'aria". Una donna è svenuta dopo aver accusato un malore e, al ritorno in stazone a Firenze, è stata portata in ospedale per accertamenti e poi dimessa. Altri hanno accusato episodi di asma o clausotrofobia con un medico a bordo del treno che è dovuto intervenire più volte. "Ci hanno lasciati senza assistenza, senza acqua e con i bagni inagibili - racconta Francesca - problemi e inconvenienti possono capitare ma è impossibile che per un guasto a venti minuti da Firenze si rimanga tre ore fermi in galleria".
Firenze, Frecciarossa fermo in galleria: i passeggeri scendono sui binari
    L'allarme è scattato alle 10.25 con Ferrovie che ha  inviato, sempre da Firenze, verso le 11.30, un locomotore di soccorso, per agganciare il Frecciarossa guasto e trainarlo indietro a Santa Maria Novella. Il convoglio è arrivato in stazione alle 13.30 e i passeggeri sono stati trasferiti su un nuovo treno dove hanno trovato acqua e cibo. "Sul treno guasto - spiega Fs - è stato dato ordine all'azienda del catering di distribuire l'acqua". A loro Fs ha garantito anche il rimborso del biglietto. Ma questo ai passeggeri non basta: "Del rimborso me ne frego - spiega Giuditta - non abbiamo avuto nessuna assistenza e i turisti stranieri hanno perso coincidenze con gli aerei per tornare a casa". Quando sono state aperte le porte in molti sono scesi sui binari, radunandosi a gruppetti sul marciapiede della galleria e sulle isole di emergenza. "Le porte sono state aperte dai viaggiatori nonostante gli avvisi fatti a bordo treno - spiegano però da Fs - così facendo hanno messo a rischio la loro incolumità. Le operazioni di rimorchio si sono allungate proprio perché abbiamo dovuto controllare che tutte le porte fossero chiuse e in sicurezza".

Sul caso è intervenuto anche il Codacons che chiede risarcimenti monetari per i passeggeri: "Parlare solo di rimborsi dei biglietti è offensivo per tutti quei passeggeri costretti a rimanere per ore in galleria in attesa di essere portati a destinazione", ha detto il presidente di Codacons Carlo Rienzi. "I viaggiatori hanno subito danni così evidenti che Trenitalia deve disporre immediatamente indennizzi automatici in loro favore. In caso contrario sarà inevitabile una class action contro la società che sarà chiamata a risarcire i danni morali e materiali subiti dagli utenti. "Esiste già un precedente per un caso del tutto analogo avvenuto anni fa, quando un Eurostar rimase fermo ore in galleria - prosegue Rienzi - In quel caso il Codacons avviò e vinse una causa in tribunale contro le Ferrovie, con l'azienda che venne condannata a risarcire i passeggeri per i disagi loro arrecati".






