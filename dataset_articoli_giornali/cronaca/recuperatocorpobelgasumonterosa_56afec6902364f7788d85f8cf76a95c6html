
            
            (ANSA) - AOSTA, 17 LUG - Il corpo senza vita dell'alpinista
belga disperso da sabato sera nel massiccio del Monte Rosa è
stato recuperato dall'elisoccorso e portato al cimitero di
Aosta. Claude Chaslin, 52 anni, è precipitato per centinaia di
metri dalla cresta del Lyskamm occidentale (4.481 metri) su un
pendio di neve o ghiaccio. Il cadavere era a quota 3.700 metri.   
				Sul posto sono intervenuti il Soccorso alpino valdostano e il
Soccorso alpino della guardia di finanza di Cervinia.   
				   Partito sabato mattina per la traversata, non ha più dato
notizie e alla sera il gestore del rifugio Quintino Sella al
Felik ha dato l'allarme per il mancato rientro. Le ricerche sono
state rese difficili dalle pessime condizioni meteo in quota
(vento e nubi). Il corpo è stato avvistato soltanto domenica
sera, durante un sorvolo.   
				          