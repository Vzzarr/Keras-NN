
            
            (ANSA) - MAGLIE (LECCE), 4 GIU - Decine di lavoratori del
gruppo Palumbo sono tornati stamani a manifestare su un tratto
di strada della statale 275 Maglie-Leuca  per protestare contro
i ritardi nei lavori di ammodernamento della strada, dovuti ad
una serie di ricorsi giudiziari. I lavoratori hanno ricevuto nei
mesi scorsi le lettere di licenziamento e presidiano
simbolicamente la statale dall'estate scorsa. 
   In particolare i lavoratori rivolgono un appello al
presidente della Regione Puglia, Michele Emiliano. "Essendo la
Regione la maggior co-finanziatrice" del progetto, scrive in una
nota il Comitato dei lavoratori, "potrebbe lei stessa prendere
posizione, decidere una volta per tutte sulla base della
sentenza del Tar di far cessare questa infinita battaglia
giudiziaria e dare priorità al fabbisogno occupazionale e
sviluppo di questo territorio. E' un nostro diritto chiederlo, è
invece un indiscutibile dovere loro concretizzarlo".   
				          