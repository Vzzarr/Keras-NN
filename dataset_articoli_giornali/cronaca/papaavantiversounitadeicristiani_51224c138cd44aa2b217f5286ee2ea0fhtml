
            
            (ANSA) - ROMA, 3 GIU - "Siamo venuti tutti, noi credenti,
tutti quelli che professiamo che Gesù è il Signore, molti sono
venuti da diverse parti del mondo, e lo Spirito Santo ci ha
unito per stabilire legami di amicizia fraterna, che ci
incoraggiano nella strada verso l'unità". Così il Papa si è
rivolto, nella Veglia di Pentecoste al Circo Massimo, alle
decine di migliaia di partecipanti, provenienti da 120 paesi, al
Giubileo d'Oro del Rinnovamento Carismatico Cattolico.   
				Francesco, che ha definito il Rinnovamento Carismatico "una
corrente di grazia", ha ricordato che "oggi abbiamo scelto di
riunirci in questo luogo perché qui durante le persecuzioni
venivano martirizzati dei cristiani per il divertimento di chi
stava a guardare. Oggi ci sono più martiri di ieri. Quelli che
uccidono i cristiani, prima di ucciderli non domandano loro 'tu
sei ortodosso? tu sei evangelico? o luterano?'. Sei cristiano?
Sgozzato. Oggi ci sono più martiri dei primi tempi: questo è
l'ecumenismo del sangue. Ci unisce la testimonianza dei
martiri".   
				          