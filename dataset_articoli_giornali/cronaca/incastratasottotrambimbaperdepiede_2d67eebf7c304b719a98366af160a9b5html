
            
            (ANSA) - MILANO, 30 MAG - Una bambina di 12 anni ha riportato
l'amputazione di un piede dopo essere stata colpita da un tram
all'angolo tra via Duprè e via Mac Mahon, a Milano. E' accaduto
pochi minuti prima delle 8, secondo quanto ricostruito finora la
ragazzina stava attraversando l'incrocio al di fuori delle
strisce pedonali quando è rimasta incastrata col piede sotto il
tram che arrivava a velocità molto ridotta. L'Atm ha infatti
comunicato che il conducente è riuscito a frenare in soli 3-4
metri. La prontezza dell'autista non ha evitato l'impatto e la
12enne è stata trasportata in condizioni gravi al Niguarda. Il
118 ha riferito che ha subito l'amputazione dell'arto. L'autista
35enne, invece, è stato accompagnato all'ospedale Sacco in stato
di choc.   
				          