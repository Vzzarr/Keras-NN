
            
            (ANSA) - REGGIO CALABRIA, 3 GIU - La scena del baciamano
fatto da un vicino al boss Giuseppe Giorgi dopo la cattura è
"ignobile, ma non è certo né condivisione né tantomeno segno di
debolezza dello Stato che anzi, in questa occasione, ha dato una
straordinaria dimostrazione di forza". Lo ha detto all'ANSA il
procuratore della Repubblica di Reggio Calabria Federico Cafiero
de Raho. "I carabinieri che si abbracciano dopo l'arresto - ha
aggiunto - sono la parte più bella di uno Stato efficiente in
grado di catturare un latitante. I carabinieri non l'avrebbero
mai permesso ma si sono trovati a muoversi in uno spazio
ristretto dopo una perquisizione durata oltre 5 ore nel corso
della quale hanno lavorato in presenza di persone in casa che
urlavano e minacciavano dicendo che non c'era nessuno. Noi,
inoltre, conosciamo bene la forza militare della 'ndrangheta, ed
in quel contesto, i carabinieri erano anche impegnati a
guardarsi intorno. L'importante era portare via Giorgi senza
problemi ed è quello che è stato fatto".   
				          