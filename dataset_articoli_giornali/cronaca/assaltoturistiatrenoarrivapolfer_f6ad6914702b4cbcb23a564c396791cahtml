
            
            (ANSA) - GENOVA, 2 GIU - I turisti hanno letteralmente preso
d'assalto un treno regionale che da Milano era diretto in
Liguria, tanto che il capotreno ha dovuto fare intervenire la
polizia ferroviaria. E' successo questa mattina intorno alle
sette. Il convoglio è partito dal capoluogo lombardo con un'ora
di ritardo perché i passeggeri volevano salire nonostante non ci
fossero più posti nè a sedere nè in piedi. Il capotreno, non
riuscendo più nemmeno a chiudere le porte dei vagoni per la
gente stipata, ha fatto intervenire la polizia. Il treno ha poi
accumulato ritardo lungo il percorso arrivando a Genova Brignole
con 78 minuti di ritardo e con 100 e Chiavari. Non è stato
l'unico episodio: anche il regionale da Torino Porta nuova
diretto a Ventimiglia ha accumulato 45 minuti di ritardo a causa
delle lunghe soste alle stazioni per fare salire l'elevato
numero di vacanzieri. In questo caso però non c'è stato bisogno
dell'intervento delle forze dell'ordine.   
				          