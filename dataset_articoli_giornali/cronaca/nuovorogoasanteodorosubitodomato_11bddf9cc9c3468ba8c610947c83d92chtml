
            
            (ANSA) - OLBIA, 15 LUG - E' stato domato in poco tempo
l'incendio divampato a fine mattinata a San Teodoro, in Gallura,
già provato dai vasti roghi degli ultimi giorni. Uno dei
Canadair impegnato da stamane nelle operazioni di bonifica ad
Alà dei Sardi e tra Loculi e Irgoli, è stato dirottato su San
Teodoro non appena è scoppiato il nuovo incendio ed è arrivato
il via libera dal Coau, il Centro operativo unificato del
dipartimento di Protezione Civile.   
				   Con quattro lanci, le fiamme sono state spente. Tramite il
vicesindaco, Alberto Melinu, l'amministrazione comunale ha
manifestato soddisfazione per la prontezza dell'intervento.   
				Squadre e mezzi della Protezione civile, del Corpo forestale, di
Forestas, dei Vigili del Fuoco e dei Barracelli, sono al lavoro
anche in queste ore per la bonifica delle aree colpite dal fuoco
e nel presidio dei territori più a rischio.   
				          