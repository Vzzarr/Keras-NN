
            
            (ANSA) - LECCE, 3 GIU - Sono circa 500, secondo stime della
Questura di Lecce, le persone - tra cui anche donne e bambini -
che partecipano a Lecce ad un corteo organizzato dal 'Movimento
e Comitato No Tap' per ribadire il 'no' al gasdotto, il cui
terminale é previsto a San Foca sul litorale di Melendugno, e a
tutte le grandi opere "inutili, dannose e imposte e contro tutte
le nocività", come recita un loro slogan. Presente tra i
manifestanti anche il sindaco di Melendugno, Marco Potì. 
    Dopo il concentramento nel piazzale della stazione
ferroviaria, il corteo si é incamminato verso viale Oberdan, per
poi attraversare alcune strade del centro cittadino. L'arrivo é
previsto in piazza Sant'Oronzo. Numerosi gli slogan inneggianti
alla salute e ad un paesaggio che non può essere sacrificato,
sostengono i manifestanti, ad interessi di lobby e
multinazionali. Ingente lo spiegamento di forze dell'ordine,
dislocate lungo il percorso del corteo e a presidio di obiettivi
'sensibili', quali Questura, Prefettura e la sede di Tap.   
				          