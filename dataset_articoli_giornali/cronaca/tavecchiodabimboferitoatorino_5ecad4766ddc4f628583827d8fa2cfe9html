
            
            (ANSA) - TORINO, 4 GIU - Il presidente della Figc, Carlo
Tavecchio, si è recato all'ospedale Regina Margherita di Torino,
dove è ricoverato in prognosi riservata il bambino di origini
cinesi gravemente ferito ieri sera in piazza San Carlo. Una
"visita in forma privata", precisa Tavecchio, accompagnato dal
direttore generale della Juventus Beppe Marotta. "Mi raccomando,
fatevi forza. Vi siamo vicini", le parole pronunciate da
Tavecchio dopo aver abbracciato i genitori del bambino. Kelvin è
un tifosissimo della Juventus e il suo giocatore preferito è
Paulo Dybala. "Gioca a pallone - racconta il padre a Tavecchio e
Marotta - nel Garino", una polisportiva di Vinovo, prima cintura
di Torino. "Siamo qui da sette anni e mezzo", aggiunge con il
volto rigato dalle lacrime. "Grazie per la vista, presidente",
le poche parole della mamma del bimbo ferito, un bicchiere di
acqua e zucchero in mano perché si sente poco bene. Il
presidente Tavecchio ha lasciato alla famiglia il suo numero di
telefono.   
				          