
            
            (ANSA) - PALERMO, 15 LUG - I Carabinieri del Nucleo
Investigativo di Palermo, in base a un decreto di esumazione
straordinaria di cadavere emesso dalla Procura Distrettuale
Antimafia, hanno trovato una pistola a tamburo nella bara di
Agostino Badalamenti, reggente del mandamento di Porta Nuova,
morto il primo giugno del 2005. Alla scoperta hanno contribuito
le dichiarazioni del neo collaboratore di giustizia Salvatore
Bonomolo. Oltre all'arma, di fabbricazione italiana, gli
investigatori hanno recuperato all'interno del feretro, tumulato
nel cimitero di Santa Maria di Gesù, anche una borsa con vari
oggetti. Badalamenti era stato arrestato in flagranza di reato
per l'omicidio di Michele Lipari il 22 agosto 1979, si era finto
pazzo riuscendo ad ottenere la semi infermità mentale e ad
evitare l'ergastolo facendosi rinchiudere nel manicomio
giudiziario di Barcellona Pozzo di Gotto per 18 anni. Scontata
la pena, nel 1999 fu investito da Bernardo Provenzano della
carica di reggente del mandamento più importante della città.   
				          