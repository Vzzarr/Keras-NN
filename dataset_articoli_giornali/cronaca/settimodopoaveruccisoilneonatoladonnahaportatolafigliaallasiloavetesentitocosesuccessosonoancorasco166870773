
"Hai sentito cosa è successo? Sono cosi sconvolta che stamattina mi sono dimenticata persino gli occhiali", ha detto all'insegnante di sua figlia Valentina Ventura come se non fosse lei la donna che poco prima, secondo le ipotesi degli investigatori, aveva buttato dal secondo piano del suo appartamento in via Turati il suo bambino appena partorito. Alle 6.20 il piccolo giaceva in fin di vita sull'asfalto davanti a casa. Alle 8.30 la donna si è presentata nella classe di sua figlia, 3 anni, per lasciarla all'asilo come faceva tutti i giorni. "Non aveva certo l'aria di una che ha appena partorito. Ma d'altronde aveva sempre negato tutto a chi le chiedeva  se aspettasse un bambino, l'ultima volta venerdì scorso", dicono  le insegnanti. A tutti rispondeva: "Solo gonfiore", anche ai clienti della "Caffetteria Torino", a Settimo, dove aveva lavorato fino a settembre. "Era andata via perchè diceva di non riuscire a stare dietro a sua figlia- spiega Fabio, il barista - Ha lavorato con noi per 11 anni e per un po' è stata un'ottima dipendente ma anche una persona, come dire, strana. Era molto riservata e capitava che non si presentasse a lavorare senza avvisare. Anche per questo alla fine le erano arrivate delle lettere di richiamo e poi aveva deciso di andarsene".
Neonato abbandonato a Settimo Torinese, i medici lo hanno chiamato Giovanni












 
	         




In via Turati, come nel resto del quartiere incastrato tra la ferrovia e la trafficatissima via Torino, la descrivono come una mamma premurosa. "Appariva molto attenta alla figlia. Se ne prendeva cura e la bambina arrivava a scuola sempre pulita e curata" dicono all'asilo. Mai un pianto  o una parola della piccola che potessero far suonare un campanello d'allarme e segnalare un disagio in famiglia. Ieri Valentina è tornata all'asilo alle 11 per riprendere la sua bambina. In quel momento sotto casa sua, in via Turati, era ancora pieno di telecamere e giornalisti. "Lei guardava gli altri bambini  e sembrava assente" dicono le maestre.






