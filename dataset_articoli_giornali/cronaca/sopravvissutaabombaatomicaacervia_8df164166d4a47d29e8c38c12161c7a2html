
            
            (ANSA) - CERVIA (RAVENNA), 29 MAG - Sarà ospite a Cervia, da
domani al 5 giugno, Tamiko Shiraishi, sopravvissuta alla bomba
atomica di Hiroshima. Durante la sua visita incontrerà le scuole
di Cervia, Istituto alberghiero e Istituti Comprensivi C2 e C3,
il Sindaco Luca Coffari, e visiterà città e saline.   
				   Il 2 giugno, Tamiko Shiraishi sarà presente alla cerimonia
della festa della Repubblica, alla Scuola Primaria
'M.Buonarroti' di Montaletto, nel cui giardino, nel 2015, fu
donata dalla città gemellata di Aalen, in Germania, una piantina
di ginkgo biloba proveniente dai semi dell'unico albero, che ora
ha circa 200 anni, sopravvissuto alla bomba atomica di
Hiroshima. 
   Il 5 giugno, poi, al Magazzino del Sale Torre: è previsto un
incontro pubblico con la presenza delle Associazioni di
volontariato cervesi. L'ospite visiterà anche Ravenna e sarà
ricevuta per un saluto dal prefetto Francesco Russo, dal sindaco
Michele de Pascale e da altre autorità provinciali.   
				          