
IL gotha degli studiosi umanisti si schiera al fianco di Gabriele Frasca, ricercatore dell’università di Salerno, bocciato al concorso indetto dal ministero per l’abilitazione a professore di prima fascia nell’insegnamento di “critica letteraria e letterature comparate”. Frasca ha già fatto ricorso al Tar del Lazio contro il Miur denunciando presunti favoritismi: tra i candidati esaminati ci sarebbe “la compagna di uno dei commissari, il quale avrebbe dovuto astenersi dal partecipare ai lavori”. Insomma, un conflitto di interessi per il quale i legali di Frasca, Angelo Scala e Giuseppe Russo, chiederanno un’ispezione al ministero.

Ieri è partito l’appello per Frasca sottoscritto da otto professori italiani, i primi firmatari: “I concorsi di abilitazione attualmente in vigore penalizzano gli studiosi più innovativi”, scrivono i docenti nelle osservazioni del manifesto intitolato “Qualche ragionevole dubbio”.

Il caso Frasca apre così da Napoli un fronte di protesta contro le procedure e le norme che regolano le abilitazioni scientifiche dei docenti universitari. A firmare l’appello ci sono Alberto Abruzzese, sociologo, Giancarlo Alfano, professore di Letteratura italiana alla Federico II, Roberto Antonelli, professore di Filologia alla Sapienza di Roma e accademico dei lincei, Piero Boitani, professore di Letterature comparate alla Sapienza di Roma, Corrado Bologna, filologo e docente alla Scuola Normale Superiore, Gennaro Carillo, professore di Storia del pensiero politico all’università Suor Orsola Benincasa, Carmelo Colangelo, professore di Filosofia morale a Salerno, Giulio Ferroni, professore di Letteratura italiana alla Sapienza. La premessa richiama subito lo “stupore” dei colleghi di Frasca: “Tutti i presenti firmatari, mossi dalle loro diverse necessità e dai loro specifici fini di ordine professionale, hanno letto e utilizzato i lavori scientifici di Gabriele Frasca, che costituiscono a loro parere uno dei risultati più importanti della ricerca italiana inerente alla letteratura comparata”.

La notizia ha fatto il giro degli ambienti accademici. Dove si racconta che la candidatura di Frasca all’abilitazione nazionale sia naufragata sull’asse Palermo-Salerno. E a fronte della stroncatura del ricercatore, la commissione ministeriale ha abilitato - tra gli altri - sullo stesso insegnamento un’altra docente proveniente da Salerno: una professoressa bocciata all’unanimità da un’altra commissione ministeriale, per l’abilitazione all’insegnamento di “Letteratura italiana contemporanea”.

“I motivi addotti dalla commissione (dispersività, scarsa incidenza locale, cura stilistica) – continua l’appello - mostrano bene come il dispositivo vigente rischi di indurre nei ricercatori (specie se giovani) conformismo nell’adozione delle linee di ricerca, stereotipando un filone mainstream nel quale sia più “prudente” collocarsi. Con la conseguenza, esiziale per il futuro della ricerca umanistica, di penalizzare gli studiosi “irregolari” e quelli più innovativi”.

Concludono i docenti: “Al di là del caso singolo di Frasca, l’esclusione non validamente argomentata di un candidato dai ranghi della ricerca e dell’insegnamento realizza esattamente il contrario dell’avanzamento complessivo del sapere di quella disciplina, producendo un’acritica conservazione del vecchio modello e impedendo l’elaborazione del nuovo, elemento vitale di ogni dinamica della ricerca scientifica”.
L’udienza in fase cautelare è fissata il 21 giugno a Roma. L’avvocato Scala fa sapere che “rappresenteremo tutti i motivi del ricorso, ricostruendo il quadro nel quale matura la vicenda”.






