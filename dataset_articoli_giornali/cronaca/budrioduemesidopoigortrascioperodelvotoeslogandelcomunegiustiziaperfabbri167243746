
"Budrio chiede giustizia per Davide Fabbri". A due mesi dall’omicidio del barista di Riccardina di Budrio da parte del killer ricercato Norbert Feher, alias Igor, il Comune alle porte di Bologna farà affiggere alcune locandine con questa frase, anche all’entrata del Municipio. "Un modo per ricordarlo nella ricorrenza della sua morte", dice il sindaco Giulio Pierini.

Avrebbe compiuto 52 anni ieri Fabbri, ucciso con un colpo di pistola la sera del primo aprile dopo aver reagito a un tentativo di rapina di Igor. Gli amici della famiglia hanno costituito un’associazione per stare vicini alla vedova Maria Sirica e chiedere giustizia. Si riunirà ogni giovedì pomeriggio al bar Gallo, dov’è stata sistemata anche una piccola bacheca.

Non sono mancati, negli scorsi giorni, momenti di attrito con l’amministrazione comunale. Tutto è nato da uno striscione che chiedeva le dimissioni del ministro dell’Interno Marco Minniti dopo sessanta giorni di ricerche vane. È stato rimosso dai vigili urbani in base al codice della strada, perché attaccato su un guardrail che avrebbe potuto creare pericoli alla viabilità, proprio davanti al bar Gallo. Altri striscioni dai toni simili, ma sistemati altrove, non sono stati toccati. Ma il gesto non è stato preso bene dalla vedova Fabbri e dall’associazione. Da qui l’idea delle locandine per far pace.

Ma non è finita qui. Massimo Barbieri, ex consigliere comunale di Alternativa sociale e oggi tra i fondatori dell’associazione in memoria del barista, ha lanciato un’altra idea: scrivere "Davide Fabbri" sulle schede elettorali del prossimo giugno, giorno in cui Budrio dovrà scegliere il sindaco. Annullando di fatto le schede. Una sorta di sciopero del voto. Ma non è un mischiare le cose? "Per me no, un sacco di gente è entusiasta dell’iniziativa, andranno ai seggi anche persone che altrimenti non sarebbero andate a votare. Un voto per ricordare Davide e contro l’insicurezza. La nostra associazione conta già oltre quaranta iscritti", assicura Barbieri.






