
            
            (ANSA) - MILANO, 2 GIU - Nessuna bomba carta contro la
politica dei vaccini del ministro della salute Beatrice
Lorenzin, solo volantini appesi fuori dagli ambulatori di
quattro paesi della bergamasca e illuminati da torce a vento
fissate con chiodi su basamenti di polistirolo. Lo hanno fatto
sapere i carabinieri di Bergamo in seguito agli accertamenti sul
ritrovamento di chiodi, resti di torce e plastica bruciati nei
pressi dei presidi sanitari di Ponte San Pietro, Albino, Calusco
e Sant'Omobono. Anche sul sito online del Mab, Manipolo
Avanguardia Bergamo, il gruppo legato alla destra e 'no vax' che
ha rivendicato il blitz messo a segno tra mercoledì e giovedì
nega che si sia trattato di bombe carta.   
				   Dagli accertamenti, è risultato che i chiodi ritrovati erano
serviti per fissare le torce su basamenti di polistirolo
posizionati per illuminare i volantini. L'ipotesi è che
l'iniziativa sia stata organizzata per tenere alta l'attenzione
sul tema dei vaccini in vista di una manifestazione 'no vax' in
programma domenica a Bergamo.   
				          