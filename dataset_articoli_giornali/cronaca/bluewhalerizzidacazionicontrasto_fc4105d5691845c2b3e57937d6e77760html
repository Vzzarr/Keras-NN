
            
            (ANSA) - PADOVA, 31 MAG - Azioni di contrasto da parte della
Polizia di Stato ma anche iniziative rivolte ai giovani, con la
creazione di "Blue Box" per raccogliere i loro disagi, per
contrastare il fenomeno "Blue Whale". Lo ha annunciato a Padova
Vittorio Rizzi, il capo della Direzione Centrale Anticrimine
(Dac) della Polizia, nel corso di un incontro. "Blue Whale è
l'espressione del disagio e della vulnerabilità che vivono i
giovani - ha detto Rizzi, riguardo al 'gioco' in rete che può
spingere gli adolescenti ad autolesionismi fino al suicidio -.   
				Stiamo indagando con la polizia postale in tutta Italia e stiamo
studiando azioni di contrasto alle condotte di chi interviene su
questa fragilità, ma anche iniziative di comunicazione rivolte
ai giovani. In particolare, stiamo pensando di intervenire nei
centri estivi con delle 'Blue Box', delle scatole blu che i
giovani potranno utilizzare per raccontare il loro disagio". Al
momento, in Veneto, alla procura del Tribunale dei minorenni,
non risultano giunte specifiche segnalazioni.   
				          