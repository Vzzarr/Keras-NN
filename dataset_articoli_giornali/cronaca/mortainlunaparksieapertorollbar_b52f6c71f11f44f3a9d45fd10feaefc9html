
            
            (ANSA) - ASCOLI PICENO, 15 LUG - Una serie di concause potrebbe
aver provocato l'incidente in cui ieri sera al luna park di San
Benedetto ha perso la vita Francesca Galazzo, caduta dalla
giostra estrema 'Sling Shot'. Secondo quanto avrebbe riferito
alla polizia l'amica che era salita con lei nella capsula
gravitazionale, quando sono state lanciate verso l'alto una
gamba di Francesca sarebbe scivolata fuori, circostanza
confermata anche dalle testimonianze di chi dal basso stava
seguendo l'evoluzione dell'attrazione. La ragazza avrebbe
tentato di ritirare dentro la gamba ma a quel punto, per cause
ancora al vaglio della magistratura, il roll bar che aveva sulle
spalle, a sua volta agganciato alla barra orizzontale, si
sarebbe aperto. La donna ha cercato di restare agganciata
all'imbracatura imbottita, ma quando la capsula ha ruotato di
360 gradi non ce l'ha più fatta a tenersi ed è scivolata verso
il basso, senza che il secondo presidio di sicurezza, la
cintura, riuscisse a trattenerla.   
				          