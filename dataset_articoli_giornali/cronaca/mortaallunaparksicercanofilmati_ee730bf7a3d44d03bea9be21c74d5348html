
            
            (ANSA) - ASCOLI PICENO, 15 LUG - "L'abbiamo vista scivolare
dalla capsula con i piedi in avanti e cadere nel vuoto". Lo
hanno riferito alcuni testimoni sentiti nell'immediatezza del
tragico incidente in cui ha perso la vita a San Benedetto del
Tronto Francesca Galazzo, precipitata dalla giostra 'Sling Shot'
(in italiano 'fionda'). La donna, 27 anni, era nella capsula con
un'amica che però non è stata in grado di ricostruire la
dinamica dell'incidente. La capsula gravitazionale viene
lanciata ad alta velocità verso l'alto da corde elastiche
agganciate alla sommità di due pali laterali e compie ulteriori
evoluzioni durante il minuto previsto, compresa la rotazione su
se stessa, ribaltandosi e generando, secondo chi ha sperimentato
l'attrazione, una sensazione di confusione. Probabile, insomma,
che l'amica della donna non si sia resa conto di cosa stesse
avvenendo. Si cercano anche filmati amatoriali di persone
presenti che potrebbero aver ripreso i momenti dell'incidente.   
				          