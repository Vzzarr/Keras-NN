
LOS ANGELES - Comincerà l'8 settembre la “seconda stagione” di Destiny, il progetto decennale della Bungie. Dopo aver fatto la storia dei videogiochi grazie ad Halo (lo sparatutto che ha contribuito a diffondere e sostenere il brand Xbox), lo studio di Seattle si è lanciato tra le braccia di Activision, per portare avanti un progetto ben più ambizioso. Uscito nel settembre del 2014, il primo Destiny ha trasportato su console l'idea di una saga fantascientifica sterminata nelle intenzioni. Un mondo enorme e condiviso: un immenso spazio comune in cui gruppi di giocatori si incontrano per sfidarsi o vivere avventure assieme. A determinare il successo non è stata solamente la capacità di creare un immaginario fantascientifico ricercato, fra temibili razze aliene e meravigliosi panorami extraterrestri, ma anche il fatto che il gioco offre scontri fra i più intensi, divertenti e coinvolgenti di sempre.
L'universo di Destiny 2
A tre anni dal lancio Destiny si ritrova con 32 milioni di utenti registrati e ora passa ad una nuova fase. Al Jet Center di Los Angeles, il team di sviluppo ha presentato il secondo capitolo. E' in linea con il predecessore, ma ha un'identità molto forte, soprattutto dal punto di vista narrativo. Destiny 2 racconta infatti della caduta dei Guardiani, gli ultimi rimasti a difendere l'umanità, attaccati dalla legione dei Cabal, spietata razza votata all'arte della guerra. Crollato il baluardo delle forze a difesa della Terra, i giocatori si troveranno senza più certezze, costretti a riconquistare i propri poteri ed il proprio ruolo. In partica si riparte da zero.

Sarà insomma un viaggio di rivalsa, di riscoperta e rivalutazione che porterà i Guardiani nei recessi più nascosti del sistema solare. Esplorando i panorami indecifrabili di Io e Titano, le lune di Giove e Saturno, si scoprirà quindi un racconto finalmente più maturo. Non mancano ovviamente le novità per vivacizzare i meccanismi di gioco, tra cui categorie di armi inedite, ma soprattutto spettacolari abilità dagli esiti devastanti, che riescono anche a valorizzare i miglioramenti del motore grafico, ovviamente attentissimo alla resa degli effetti speciali.

La trovata più interessante di Bungie, tuttavia, potrebbe essere quella delle Partite Guidate: un sistema per cui i gruppi ben rodati di giocatori decidono di accogliere nel proprio team degli sconosciuti alla ricerca di compagni d'avventura, aiutandoli a completare le attività più complesse. Uno dei problemi del primo Destiny, del resto, era proprio la tendenza ad essere un gioco in qualche modo elitario, concedendo le migliori soddisfazioni soltanto a team ben affiatati. Se non si faceva parte di un clan o non si conoscevano persone, era difficile raggiungere la vetta. L'introduzione delle Partite Guidate dimostra la volontà di rendere la community un posto più accogliente per tutti, cercando se non altro di avvicinare i giocatori e renderli più partecipi. Un bel segnale, soprattutto in un ambiente -quello del gioco online- in cui spesso si registrano manifestazioni aggressive che sarebbe ora di superare.

Sempre nell'ottica di allargare il proprio bacino d'utenza, Destiny 2 arriverà anche su pc, a sorpresa sulla piattaforma di distribuzione di Blizzard. Lo shooter comparirà quindi a fianco di giganti come Overwatch e Hearthstone, siglando quella che rappresenta forse la prima iniziativa congiunta di Activision-Blizzard, azienda sostanzialmente bicefala che ha finalmente trovato il modo per mettere a frutto la fusione avvenuta nel 2008. Destiny 2 sarà insomma un prodotto fondamentale per il futuro dell'editore Activision, pronto a lasciare una traccia addirittura più marcata del suo predecessore. Prima dell'uscita i curiosi potranno provarlo, grazie ad una beta, in arrivo durante l'estate.






