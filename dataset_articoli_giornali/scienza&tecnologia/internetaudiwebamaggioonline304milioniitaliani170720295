
NEL MESE di maggio 30,4 milioni di italiani si sono collegati online da tutti i dispositivi, la fruizione di internet da 'mobile' ha riguardato il 60% della popolazione maggiorenne, con 26,5 milioni di utenti unici. Questi i nuovi dati dell'Audiweb Database. A maggio gli italiani hanno navigato complessivamente nel mese per 57 ore 46 minuti, circa 2 giorni e 8 ore per persona, dedicando alla navigazione quotidiana 2 ore e 26 minuti in media per persona.

Nel giorno medio a maggio risultano online il 42% degli uomini (11,5 milioni) e il 42,7% delle donne (11,8 milioni) dai 2 anni in su. Da un punto di vista geografico, l'area nord-ovest mostra un livello di penetrazione più elevato con il 47,3% della popolazione dai 2 anni in su online nel giorno medio.

Per quanto riguarda i consumi dei contenuti online, anche a maggio si attestano ai primi posti i motori di ricerca (93,8% degli utenti nel mese), i portali generalisti (90,6% degli utenti), i servizi e strumenti online (86% degli utenti) e i social network (85,8% degli utenti). Tra gli altri contenuti, raggiungono o superano almeno i 20 milioni di utenti le categorie di siti e applicazioni dedicati ai contenuti video, (audience totale di 25,2 milioni di utenti unici, 83% degli utenti nel mese); i servizi di messaggistica da 'mobile'(23,1 milioni di utenti, il 76%); la gestione delle e-mail, con 23 milioni di utenti (il 75,7%), all'e-commerce, con 22,2 milioni di utenti (il 73,1%), ai servizi e alle informazioni delle compagnie telefoniche, con 21,3 milioni di utenti (il 70,1%), alle news online, con 20,5 milioni di utenti (il 67,5% degli utenti online).






