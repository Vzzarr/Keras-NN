







CON 176 voti favorevoli e 2 astenuti, il Senato ha approvato un disegno di legge che punta al coordinamento delle politiche spaziali e aerospaziali, con l'istituzione di un comitato interministeriale ad hoc, presieduto dal presidente del Consiglio. Il testo passa ora all'esame della Camera.

Il comitato sarà composto dai ministri di istruzione, università e ricerca, esteri, interni, difesa, economia e sviluppo economico, e avrà lo scopo di definire una politica nazionale unitaria per lo sviluppo e l'utilizzo delle tecnologie spaziali e aerospaziali, sovrintendere agli investimenti finanziari e stabilire le linee guida per l'elaborazione dei piani pluriennali dell'Agenzia spaziale italiana (Asi).

L'approvazione da parte dell'assemblea di Palazzo Madama arriva a tre anni dall'avvio della trattazione di tre decreti legge da parte della commissione Industria, che ha poi approvato un testo unificato trasmesso all'aula. Il provvedimento è molto atteso nel mondo dell'aerospazio, per le potenziali ricadute positive su un settore ormai considerato molto strategico, sia sul fronte della ricerca di base che delle applicazioni.

"L'Italia dello spazio sarà più forte grazie alla nuova legge", ha commenta il presidente dell'Agenzia Spaziale Italiana (Asi) Roberto Battiston. "La partecipazione dell'Asi al comitato interministeriale consoliderà il suo ruolo in termini di governance del sistema, come agenzia governativa che coordina il sistema industriale e della ricerca interfacciandosi con tutte le istituzioni nazionali e internazionali. L'impegno del Parlamento e del Governo nel portare avanti il provvedimento è fondamentale per mantenere e rafforzare la posizione di potenza spaziale che, dalla geniale intuizione di Luigi Broglio ad oggi, l'Italia si è meritatamente guadagnata".

"Con il ddl si crea un coordinamento il più possibile completo ed efficace delle politiche del settore, con la cabina di regia istituita presso la Presidenza del consiglio, insieme a quella del comitato interministeriale che avrà il compito di definire gli indirizzi del governo, avvalendosi del supporto tecnico-scientifico dell'Asi e del settore industriale", sottolinea Salvatore Tomaselli (Pd), relatore del disegno di legge. "Grazie all'approvazione di ben nove nostri emendamenti l'Agenzia spaziale italiana opererà in maniera più efficiente e meritocratica" spiega invece Gianluca Castaldi (M5S), membro della commissione Industria.


 






