
            
            (ANSA) - ROMA, 24 MAG - Con la nuova app Vai sul Sicuro i
bambini ora possono imparare l'importanza dell'utilizzo in auto
del seggiolino e delle cinture di sicurezza, giocando e
divertendosi. Primo software italiano per tablet e smartphone
dedicato alla sicurezza a bordo dei più piccoli, insegna loro
come viaggiare in macchina in modo sicuro. Il progetto, promosso
dall'agenzia salentina weKids, è indirizzato ai passeggeri dai 6
agli 8 anni e grazie alla tecnologia dei dispositivi portatili
ne stimola la curiosità e la capacità di apprendimento. I
numerosi giochi sono pensati per intrattenerli e,
contemporaneamente, educarli.   
				   Disponibile per sistemi operativi Android e McOs, l'app è
scaricabile gratuitamente sia da App Store sia da Google Play.   
				Oltre ai giochi contiene un'area riservata ai genitori con
informazioni dettagliate sulla sicurezza in auto e alcuni utili
suggerimenti su come scegliere e dove acquistare il dispositivo
di ritenuta più adatto alle proprie esigenze. L'app sarà
protagonista a breve di un tour di presentazione nelle scuole:
si inizierà dalla Puglia per poi risalire il Sud Italia e,
quindi, il resto della Penisola.   
				    Giada Negro, direttore creativo di weKids, chiarisce lo
spirito di quest'iniziativa: ''Secondo le statistiche è la noia
una delle principali cause che porta i bambini a fare i capricci
per non stare sul seggiolino ma in braccio alla mamma. Da qui
abbiamo pensato a un passatempo per loro. A questi giochi, però,
abbiamo voluto dare un risvolto educativo''.(ANSA).   
				          