(ANSA) - ROMA, 12 LUG - Galaxy Note 7 FE, la versione riveduta e corretta del dispositivo ritirato da Samsung dal mercato per problemi alla batteria, potrebbe non essere un'esclusiva del mercato sudcoreano e sbarcare in altri paesi a fine luglio. Giusto poche settimane prima del lancio della nuova versione dello smartphone, il Galaxy Note 8, che dovrebbe avvenire a fine agosto.    Secondo il Korea Herald, ad essere interessata al lancio della versione ricondizionata della 'Fun Edition' (FE), cioè per chi nonostante le disavventure ha continuato a credere nel prodotto, sarebbe anche l'Europa mentre sicuramente nella lista dei paesi non ci sono gli Stati Uniti. L'indizio che ha fatto scatenare le speculazioni è che l'azienda avrebbe destinato al mercato coreano solo 400mila unità (a fronte di una richiesta boom di attivazioni) forse per destinare la produzione dei successivi lotti ad un lancio internazionale. Lo smartphone differisce dal modello originale esclusivamente per la presenza di una batteria ridimensionata. In Corea del Sud viene venduto da qualche giorno al 20% in meno rispetto al prezzo di listino iniziale.    Il rumor arriva a poche settimane dal lancio del Samsung Galaxy Note 8, modello successivo a quello più sfortunato, che dovrebbe avvenire a fine agosto. E sono tante in rete le simulazioni di questo dispositivo: lasciano intendere un design molto simile al fratello Galaxy S8, compreso l'Infinity Display che occupa quasi tutto lo spazio disponibile. (ANSA).   