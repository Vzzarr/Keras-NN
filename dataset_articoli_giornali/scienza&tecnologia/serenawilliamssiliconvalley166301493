
DOPO aver dominato il tennis per anni, Serena Williams tenta la carta del business: la campionessa americana è infatti entrata nel consiglio di amministrazione di SurveyMonkey, una società della Silicon Valley che realizza e pubblica indagini online. Per la 35enne Serena, che attualmente è in dolce attesa del suo primo figlio (gravidanza che non le ha comunque impedito di vincere l'ultimo Australian Open, lo scorso gennaio), si tratta della prima volta in un consiglio di amministrazione.
 
Thrilled to join the @SurveyMonkey board! Looking forward to working w/the team to ask the important questions ??#embracetheanswer pic.twitter.com/socE5WqfHp— Serena Williams (@serenawilliams) 24 maggio 2017


La mossa della tennista americana ha anzitutto una valenza simbolica: nonostante gli sforzi di compagnie come Google, Apple e Facebook di assicurare parità di genere e di origini etniche tra i suoi dipendenti, il problema esiste ancora nella Silicon Valley. Ed è serio. In particolare proprio SurveyMonkey è stata spesso criticata per le sue pratiche nelle assunzioni, tese a favorire uomini bianchi e asiatici, e i numeri parlano chiaro: su circa 650 dipendenti, solo il 27% di quelli impiegati in ambito tecnologico sono donne, mentre appena il 14% è costituito da afro-americani, latini o persone caratterizzate da una doppia origine etnica. Secondo Zander Lurie, Ceo di SurveyMonkey, l'arrivo di Serena Williams nel cda potrà rappresentare un segnale importante. "Il mio obiettivo è portare un elemento di cambiamento attorno al nostro tavolo, che possa farci aprire gli occhi".

Tuttavia, diversificare la Silicon Valley non è l'unico obiettivo della tennista americana, che come molte altre atlete importanti è interessata a esplorare le opportunità di business offerte dal boom dell'industria hi-tech. Un mondo che in realtà frequenta già da tempo in modo "indiretto", essendo sposata con Alexis Ohanian, co-fondatore del forum online Reddit. A portarla nel board di SurveyMonkey è stata invece la sua amica Sheryl Sandberg, direttore operativo di Facebook e anch'essa membra del cda della società. Il marito di Sandberg, Dave Goldberg, è stato Ceo di SurveyMonkey prima di morire improvvisamente nel 2015.

"È da molti anni che valuto di entrare nel mondo della Silicon Valley", ha detto Serena. "Diciamo che finora sono rimasta in superficie, ma ora mi sono 'tuffata' in profondità. Quando faccio qualcosa, cerco di farla al meglio".






