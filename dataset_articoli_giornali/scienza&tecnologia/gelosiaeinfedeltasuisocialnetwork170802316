
GELOSIA, emozione antica. Social network, forma di comunicazione moderna. Come convivono? Un team di ricercatori della Metropolitan University di Cardiff ha tentato di trovare una risposta a questa domanda con un lavoro pubblicato sulla rivista Evolutionary Psychological Science. Secondo la ricerca, scoprire la presenza di tradimento su una chat causa la stessa reazione di quando si trovano le prove di un inganno nella vita reale.

Per stabilire l'evoluzione della gelosia e capire come viene vissuta ai tempi dei social network i ricercatori hanno testato il comportamento di 21 ragazzi e 23 ragazze. A tutti sono stati mostrati dei finti messaggi, otto per la precisione, che riprendevano la schermata di uno dei più noti e diffusi social media (Facebook) e che testimoniavano l'infedeltà della loro metà (alcuni risultavano inviati proprio dai partner, mentre altri apparivano come provenienti da estranei). Il compito dei volontari era di valutare il grado di fastidio raggiunto dopo aver saputo del tradimento grazie ad un accesso, peraltro effettuato senza consenso, al profilo del compagno o della compagna. I risultati hanno evidenziato che gli uomini dimostravano un'insofferenza maggiore di fronte a messaggi comprovanti infedeltà sessuale, mentre le donne erano più a disagio in caso di infedeltà emotiva.

Inoltre, gli studiosi hanno sottolineato un dettaglio significativo: i maschi avevano reazioni veementi quando era il proprio partner a scrivere il messaggio incriminato, mentre l'altra metà del cielo era protagonista di risposte accese soprattutto se il messaggio galeotto proveniva da una potenziale rivale. Da sottolineare anche che le comunicazioni attestanti infedeltà, a prescindere dalla tipologia di tradimento, in generale erano meno tollerate dalle donne.

In conclusione, i ricercatori del Regno Unito hanno confermato le teorie evoluzionistiche in base alle quali esiste una differenza di comportamento tra i rappresentanti dei due sessi quando entrambi si trovano di fronte a situazioni in cui si sviluppa gelosia. Ma perché il lavoro ha esaminato i meccanismi che generano questa emozione complessa e i loro sviluppi durante le interazioni con un social network? Il motivo è che, secondo gli autori, un inganno coniugale sia reale, sia sospettato, può essere la base di conseguenze spiacevoli, come, per esempio, episodi di violenza domestica. Comprendere la manifestazione di un comportamento geloso e come la rabbia dovuta ad un tradimento sia in grado di provocare un abuso, può aiutare a contrastare aumenti di tali comportamenti, in un'era in cui i rapporti promiscui sono facilitati dalle comunicazioni immediate e continue che avvengono all'interno dei vari media.






