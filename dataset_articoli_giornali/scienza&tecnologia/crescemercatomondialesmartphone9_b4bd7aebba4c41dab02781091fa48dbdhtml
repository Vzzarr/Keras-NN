
            
            (ANSA) - ROMA, 24 MAG - Dopo un 2016 chiuso a +5%, il
mercato mondiale degli smartphone registra una crescita del 9,1%
su base annua nel primo trimestre, con vendite pari a 380
milioni di unità. A dirlo sono gli analisti di Gartner, che
evidenziano un boom delle aziende cinesi ai danni di Samsung e
Apple.   
				   Stando ai dati, leader del settore resta Samsung, seppur con
vendite in calo da 81,2 milioni a 78,7 milioni di smartphone e
una quota di mercato giù dal 23,3% al 20,7%. Seconda è sempre
Apple, con vendite in lieve aumento da 51,62 a 51,99 milioni di
iPhone e una market share in flessione dal 14,8 al 13,7%.   
				   "Samsung e Apple stanno affrontando in modo crescente la
forte concorrenza dei marchi cinesi", osservano gli analisti. Il
riferimento è a Huawei, Oppo e Vivo, che completano la top five
delle aziende. "I primi tre produttori cinesi stanno trainando
le vendite con smartphone di alta qualità a prezzi competitivi".   
				   Nel dettaglio, Huawei ha chiuso il primo trimestre con
vendite in aumento da 28,8 a 34,2 milioni di smartphone e una
quota di mercato dall'8,3 al 9%. Oppo ha quasi raddoppiato le
consegne, passando da 15,9 a 31 milioni di unità, pari all'8,1%
di market share. In netta crescita anche Vivo, con vendite da 14
a 25,8 milioni e una quota del 6,8%. (ANSA).   
				          