BRUXELLES - Sempre più piazze e luoghi pubblici di città e cittadine europee avranno punti Wi-fi gratuiti. Parlamento, Consiglio e Commissione Ue hanno raggiunto un accordo politico sull'iniziativa WiFi4Eu con l'impegno ad assicurare che un ammontare complessivo di 120 milioni di euro venga assegnato per finanziare l'allestimento di servizi Wi-fi gratis in 6mila-8mila comuni in tutti gli Stati membri. L'iniziativa contribuirà ad avere "tutte le città e cittadine europee con punti Internet gratis, nei principali centri per la vita pubblica nel 2020", ha commentato il presidente della Commissione europea Jean Claude Juncker.