
Tre liceali hanno inventato una cannuccia che cambia colore a contatto con la “droga dello stupro”. Si tratta di sostanze sedative e anestetizzanti (spesso incolori e insapori) che vengono aggiunte nei cocktail delle vittime perché, una volta stordite, si possa approfittare di loro. L’idea delle tre ragazze di Miami è stata già battezzata “smart straw”, cannuccia intelligente. La nuova arma di difesa, infatti, diventa blu nel momento in cui rileva la presenza di qualche sostanza nel bicchiere. In realtà non si tratta di una novità dal momento che già nel 2013 due ricercatori israeliani avevano messo a punto, stando a quanto riporta Le Point, una cannuccia che a contatto con due droghe, Ghb e ketamine, diventava rossa. Stavolta, però, l’invenzione è in grado di riconoscere tutte le droghe usate comunemente dagli stupratori.

Com’è nata l’idea alle studentesse? Le tre hanno seguito un corso di impresa e scelto di mettere in pratica le nuove conoscenze così. Secondo il sito konbini Us è verosimile che, una volta depositato il brevetto negli Stati Uniti, ricorreranno ad un crowdfunding per finanziare la produzione della smart straw: «Questo non fermerà gli stupri, ma speriamo di riuscire a ridurre il numero di situazioni di pericolo in cui si può finire a causa di questi farmaci», ha detto a konbini Carolina Baigorri, una delle tre giovani menti.
