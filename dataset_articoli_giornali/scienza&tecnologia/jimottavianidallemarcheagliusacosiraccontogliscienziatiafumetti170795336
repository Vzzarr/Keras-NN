
ROMA.  "Alan Turing è stato di sicuro il più difficile da raccontare. E per due buone ragioni: la sua tormentata vicenda personale e il fatto che la matematica è difficile da rendere in modo visivo". Jim Ottaviani è il più celebre autore di comics scientifici: portano  la sua firma cinque degli otto volumi della collana "I grandi della scienza a fumetti", presentata da Repubblica e Le Scienze. Da oggi è  in edicola il secondo appuntamento con la collana: Imitation game, dedicato proprio al genio alla disavventura esistenziale del matematico inglese Alan Turing.

Intervistiamo Ottaviani di ritorno dalla Tasmania, i viaggi sono la sua altra grande passione dopo i fumetti. Ingegnere nucleare, poi bibliotecario in alcune Università statunitensi, il suo cognome tradisce chiare origini italiane: "I miei nonni paterni arrivarono negli Usa all'inizio del ventesesimo secolo: venivano da Sassoferrato, nelle Marche. Abbiamo ancora dei parenti a Fabriano".

Quando ha iniziato a scrivere fumetti dedicati alla vita e alle scoperte degli scienziati?
"Il mio primo libro è stato pubblicato nel 1997. Durante gli studi universitari mi ero imbattuto in personaggi straordinari, Bohr, Feynmann, Heisenberg, Einstein. All'epoca cercai fumetti che raccontassero la loro storia, ma non trovai nulla. E così pensai che cose era il caso di cominciarli a scrivere. Da allora non ho più smesso".

Qual è  stato il personaggio più difficile?
"Senza dubbio Turing. Subì una persecuzione ingiusta e la sua vita finiti tragedia. Non sono ancora del tutto chiare le cause della morte e non lo saranno mai, ma proprio per questo ci è  voluta molta accortezza nel ricostruire la sua vicenda. E poi c'è la matematica, che rispetto ad altre discipline scientifiche è molto più difficile da rendere in modo visivo: il suo regno è l'astrazione e la sua bellezza è soprattutto mentale. Questo mette in difficoltà chi scrive di matematica, anche se gli autori di fumetti hanno uno strumento in più: possono giocare con i numeri e i colori usandolo come elementi della narrazione".

Ma perché proprio il fumetto per raccontare la scienza?
"È il linguaggio ideale: chi fa ricerca comunica sempre mescolando parole e disegni. È difficile che uno scienziato parli del suo lavoro senza far ricorso a una lavagna dove scrivere formule o riprodurre diagrammi. Per questo i comics, con la loro miscela di parole e disegni, sono perfetti per raccontare le scoperte e la vita di chi le ha fatte".

Molti considerano i fumetti pubblicazioni per giovanissimi.
"Io conosco adulti che non avevano mai letto un fumetto prima di prendere in mano dei miei libri. Naturalmente non so quanto le mie biografie di scienziati abbiano contribuito ad allargare il pubblico dei lettori di fumetti, incudendo anche adulti che prima guardavano sospettosi a questa forma di narrazione. Tuttavia sono felice ogni volta che il mio lavoro porta un nuovo lettore ai comics".

Ottaviani, dopo Feynmann, Turing, Bohr, gli scienziati della bomba atomica e quelli della conquista dello spazio (tutti pubblicati nella collana presentata da Repubblica e Le Scienze) sta lavorando ad altri fumetti?
"Ho molti progetti in cantiere e di alcuni non posso ancora dire nulla. Ma ce ne sono alcuni in stadio molto avanzato, per esempio uno su Einstein e uno sulle donne astronaute. Quello più vicino all'uscita, però, è  il volume dedicato a Stephen Hawking: restano solo da finire gli ultimi disegni".






