
C'E' chi la vuole sempre accesa e chi non si rassegna. Difficile mettersi d'accordo sull'aria condizionata, soprattutto in ufficio. L'estate porta ogni anno scompiglio quando si tratta di regolare il termostato in cerca di un po' di sollievo contro la calura. E a farne le spese sono soprattutto i colleghi: 7 su 10 arrivano a litigare sulla questione, senza venirne a capo. La conferma arriva da un'indagine promossa da Found!, condotta su circa 2500 lavoratori/dipendenti, tra uomini e donne di età compresa tra i 25 e i 65 anni, realizzato con metodologia Woa (Web opinion analysis) attraverso un monitoraggio online sui principali social network, blog, forum e community dedicate, per scoprire quali sono le principali problematiche che nascono negli ambienti di lavoro.

In particolare sono le donne (75%) a soffrire l'accensione dei climatizzatori e la scienza ne ha svelato il motivo. Secondo lo studio condotto dal dottor Boris Kingma della Maastricht University Medical Centre infatti, la temperatura degli edifici viene calcolata sul metabolismo basale (Basal metabolic rate - BMR) di un uomo medio. Per questo motivo il gentil sesso si affida a cardigan (29%), giacchette (25%) e sciarpe (21%)  per contrastare le temperature "glaciali" del posto di lavoro. Un problematica approfondita dal quotidiano brintannico The Daily Telegraph, che ha definito persino "sessista" la presa di posizione da parte di alcuni uomini sull'argomento. 

LEGGI La 'guerra dell'aria condizionata' ecco cosa fare per non litigare

Donne, ma anche uomini insofferenti, che nell'arco della giornata si lamentano in media una volta alla mattina e una al pomeriggio nel 42% dei casi, almeno 4 volte al giorno nel 38% e non meno di 2 volte al giorno nel 35%. C'è persino chi non si stanca di lamentarsi durante tutto l'arco della giornata (5%).
Aria condizionata: il decalogo del bon ton
Il 65% dei lavoratori, per fare notare che qualcosa non va, comincia a indossare gradualmente, uno dietro l'altro, capi d'abbigliamento sempre più pesanti, con l'aggiunta di sciarpe o foulard. Anche se a volte basta solo uno sguardo di comprensione (56%) per capire cosa ne pensano. E se questi escamotage non bastono, il 52% inizia a sbuffare, un metodo classico per segnalare indirettamente che qualcosa non va.

Ma se il clima fa discutere durante la bella stagione, il secondo motivo che crea tensioni in ufficio è il fatto di non andare d'accordo con il capo (65%), con i colleghi (58%) o dover condividere spazi stretti (49%), che limitano i movimenti.

Cinque le regole suggerite dagli autori della ricerca per convivere meglio in ufficio, con o senza aria condizionata:

1) E' importante sostenere il bene comune di un gruppo e mettere in secondo piano i bisogni personali. Questo non vuol dire rinunciare ad un bisogno, ma condividere la problematica e trovare una soluzione condivisa;

2) Una delle regole più importanti per convivere con un problema è imparare a subirlo, ma solo in parte, per trovare la soluzione più giusta ed eliminarlo. Per questo motivo il grado di sopportazione personale deve essere allenato;

3) Se qualcuno soffre più di un altro l'aria condizionata, l'importante è non trovarsi nella postazione sbagliata. Avere l'aria puntata contro può essere molto fastidioso: la soluzione ideale è scegliere un posto al riparo dal gelo;

4) Quando è ora di spegnere l'aria condizionata e affrontare l'aria torrida di una bella giornata, cibi freschi e ricchi d'acqua sono un toccasana per il corpo. Non risolvono nell'immediato il problema, ma aiutano a sopportare meglio il caldo;

5) Trovarsi a ridosso della finestra può sembrare uno svantaggio, ma diventa un vantaggio se si riesce a sfruttare le giornate ventilate.
Basta avere uno spiraglio d'aria puntato contro, con le persiane a filtrare i raggi di sole, per affrontare con le giuste armi l'afa.


 






