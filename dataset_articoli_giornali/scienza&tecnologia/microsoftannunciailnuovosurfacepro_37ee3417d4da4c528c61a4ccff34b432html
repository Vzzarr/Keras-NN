ROMA - Si chiama semplicemente Surface Pro, il nuovo dispositivo della linea Microsoft di '2 in 1', "interamente ripensato" rispetto al predecessore Surface Pro 4. Oltre a un design più sottile e leggero - è spesso 8,5 mm e pesa 800 grammi -, il nuovo Surface Pro ha un'autonomia di batteria aumentata del 50%, fino a 13,5 ore dichiara Microsoft, rispetto al Surface Pro 3, nonostante un processore 2,5 volte più potente e veloce. Il nuovo laptop Microsoft è dotato di uno schermo touch PixelSense da 12,3 pollici che supporta i nuovi Surface Pen e Surface Dial. "Due volte più precisa rispetto alla versione precedente grazie all'introduzione del silicio nel PixelSense Accelerator", la nuova Surface Pen consente una scrittura e un disegno più veloci e fluidi e anche di modificare l'ombreggiatura in base all'inclinazione. Con la nuova versione questi strumenti di scrittura diventano disponibili anche su Windows 10 e Office 365, insieme alla nuova Microsoft Whiteboard (la 'tela per dipingere' virtuale). Il corredo del dispositivo è completato dalla tastiera 'Signature Type Cover'- che si acquista a parte così come la 'Pen' e il 'Dial' - dotato dell'ampio trackpad con funzioni multi-touch a cinque dita. "Sempre più oggi c'è il desiderio di prodotti potenti ma anche belli, con una batteria in grado di durare tutta la giornata e che garantiscano un'esperienza di scrittura senza precedenti - spiega in una nota Panos Panay, VP Microsoft Devices - e il nuovo Surface Pro è progettato per rispondere a tutto questo e molto altro, integrando tutta l'innovazione di Windows 10 e Microsoft Office 365". Disponibile a partire da 959 euro (senza tastiera, Pen e Dial) in Italia dal 15 giugno, il nuovo Surface Pro è personalizzabile nei colori platino, bordeaux, blu cobalto, disponibili per la tastiera Signature, la nuova Surface Pen e il Surface Arc Mouse. Al via da oggi i pre-ordini.