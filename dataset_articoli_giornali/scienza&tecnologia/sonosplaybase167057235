
ASCOLTARE bene dal televisore è sempre stato difficile. Alcuni televisori hanno un audio sofisticato, ma sono normalmente i televisori più costosi, altri con costi più contenuti hanno un discreto suono, ma generalmente chi ama "pompare" il suono del proprio televisore, in linea con l'audio sempre più spettacolare del cinema, ha avuto come soluzione semplice e efficace quella di collegare la tv al proprio impianto stereo, o quella di acquistare un impianto dedicato, 5 + 1 per ottenere i risultati migliori. Da qualche tempo sono sul mercato dei device dedicati, delle "soundbar" che consentono di amplificare al meglio il suono dei televisori e ottenere l'audio surround senza dover investire cifre enormi o dover occupare molto spazio nel soggiorno o nello studio. A quest'ultima categoria, in apparenza, appartiene la Playbase di Sonos. In apparenza, perché, come dice il nome della cosa, non si tratta di una barra da aggiungere davanti al tv (soluzione non particolarmente comoda in molte case) o da mettere in basso su un supporto quando il televisore è appeso al muro, ma di una vera e propria base, ampia e solida, sulla quale appoggiare il televisore, senza occupare ulteriore spazio sul mobile sul quale il tv è appoggiato. La Playbase di Sonos è, a nostra memoria, il primo device di questo tipo, dunque, che sfruttando le sue dimensioni piuttosto ampie fa da base al televisore e al tempo stesso garantisce un audio di qualità eccellente. Un oggetto nuovo dunque che, come tale, va presentato, proprio perché offre caratteristiche uniche.
This is the all new PLAYBASE. Years of effort with no compromise. https://t.co/OrXFkJewpJ #listenbetter pic.twitter.com/h592D5RXT7— Sonos (@Sonos) 8 marzo 2017

Il look è quello dei prodotti Sonos, minimalista ed elegante, semplice in maniera estrema: due soli colori, total white o total black, un solo bottone su tutta la macchina, laterale, rotondo, utile per collegare la Playbase al network casalingo o al resto del sistema Sonos che può essere presente in casa. Ci sono ovviamente altri controlli, ma sono sostanzialmente invisibili sul pannello frontale, assieme alla piccola striscia nera centrale dove c'è il brand della Sonos, ovvero un'area sensibile al tocco per i comandi play/pause e un'ulteriore area touch per il controllo del volume, due "tasti" che difficilmente vengono usati, perché il device viene abitualmente controllato tramite app. La base è davvero ampia, può sostenere qualsiasi televisore, fino a un peso di 35 chili, più che sufficiente anche per televisori molto grandi o per essere piazzata tra i piedini di quelle enormi.

Il collegamento con il televisore è irrimediabilmente semplice, tramite il cavo ottico, non c’è HDMI, un minuto e il sistema funziona, i settaggi, se non avere già un sistema Sonos in casa, si fanno tutti attraverso l’app dedicata, che guida passo passo fino al risultato finale.

Risultato che è decisamente notevole, la spazialità, oseremmo dire la tridimensionalità del suono è evidente, ed è straordinario avere l’impressione di ascoltare il suono come se arrivasse dagli angoli della stanza e non da una fonte sola. Il meglio lo si ottiene regolando la Playbase, come gli altri speaker Sonos, tramite la funzione Trueplay che c’è sull'app che si scarica sull'iPhone, ma non sui device Android. Trueplay analizza la stanza dove ascoltate, si potrebbe dire che "prende le misure" dei muri che avete attorno e del rimbalzo del suono su di essi per adattare il suono della Playbase al meglio. Suono che è ben definito, con bassi presenti ma non ossessivi, anche in assenza di un subwoofer dedicato. Con il Trueplay c’è una maggiore sensibilità degli alti, ma nulla di particolarmente fastidioso.

La Playbase funziona magnificamente da sola, ma il sistema può essere ampliato con facilità e diventare un 5 +1 con l’aggiunta di un subwoofer, il Sonos Sub, e due speaker a scelta tra i tre modelli della casa, il Play:1, più piccolo, Play:3 o Play:5, più grandi, ma la scelta è piuttosto costosa, anche se estremamente elegante. E da sola, senza passare per la tv, funziona come eccellente speaker per l'ascolto della musica, tramite l’App di Sonos ottimizzata per molti dei servizi musicali digitali e integrata con le radio di Tuneln.






