
LEI piange, ride, sorride, si dispera, si terrorizza. E i sentimenti le si leggono in faccia. Lui, invece, è capace di mostrare solo due espressioni ("Con il cappello e senza cappello", come disse Sergio Leone a proposito di Clint Eastwood). La teoria secondo la quale le donne avrebbero più "espressività emotiva" degli uomini è uno dei cliché più duri a morire. Un tema su cui si è appena interrogata un'équipe di scienziati della Yale University e di altri istituti scientifici, tra cui la divisione di ricerca di Microsoft: in un articolo pubblicato sulle pagine della rivista PLOS One, i ricercatori hanno infatti provato a capire, servendosi di un software per il riconoscimento facciale, se alla base dello stereotipo "donne espressive, uomini impassibili" ci fosse effettivamente un fondo di verità. I risultati sembrano smentire tale teoria: stando a quello che riportano gli autori del lavoro, infatti, i pattern di emozioni espresse dai due sessi seguono un andamento più complesso di quanto si creda. E non è detto che le donne siano in generale più espressive delle loro controparti maschili.
Empatia: l'importanza di saper leggere le emozioni del prossimo
"Lo stereotipo secondo il quale le donne sono più espressive degli uomini è molto diffuso", raccontano gli autori nell'abstract del lavoro, "sebbene, in realtà, la ricerca finora si sia concentrata quasi esclusivamente su un'unica espressione, il sorriso". Per ampliare il campione, i ricercatori hanno reclutato 2106 volontari da Francia, Germania, Cina, Stati Uniti e Regno Unito, mostrando loro una serie di 10 video pubblicitari e registrando, tramite una webcam, le loro espressioni facciali in reazione ai filmati. Tali espressioni sono state poi valutate da un software per il riconoscimento facciale messo a punto da Microsoft: l'analisi ha evidenziato, per l'appunto, che donne e uomini in realtà sono in grado di sfoggiare una quantità più o meno simile di espressioni facciali, anche se riferite a diverse emozioni.

Le donne, per esempio, sorridono in media più degli uomini, e tendono ad alzare più frequentemente le sopracciglia, movimento considerato espressione di paura o tristezza. Gli uomini, dal canto loro, si accigliano più spesso - un'espressione di rabbia, concentrazione o confusione. Altre espressioni, come per esempio l'abbassamento degli angoli della bocca, sono comparse con frequenze comparabili sui visi di uomini e donne.

"Abbiamo scoperto", scrivono ancora gli scienziati, "che le donne non sono universalmente più espressive degli uomini, né relativamente alle emozioni positive né a quelle negative. In generale, la gamma di espressioni facciali sembra più essere correlata al particolare stato emotivo della persona che non al suo sesso". Sono emerse, inoltre, piccole differenze geografiche: le donne statunitensi sembrano essere quelle che sorridono di più, e le donne tedesche e britanniche tendono ad accigliarsi meno delle altre.
Sensi, ormoni, cervello. Uomini e donne, 10 differenze
    Va sottolineato, comunque, che tutti i partecipanti allo studio erano coscienti di essere filmati, il che potrebbe aver influito, più o meno scientemente, sulle loro reazioni facciali. È lecito, quindi, accogliere i risultati dello studio con un sorriso. Rigorosamente unisex.






