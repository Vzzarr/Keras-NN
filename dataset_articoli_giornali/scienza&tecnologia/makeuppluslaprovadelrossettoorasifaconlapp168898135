
ROMA - Rosso scarlatto, ciliegia o vinaccia, arancio, rosa: le tonalità di rossetto sono, ormai, infinite. Ma per scegliere il colore adatto a noi, non basta curiosare tra gli scaffali della profumeria. Certo, comparare il colore del volto delle modelle sulle confezioni al nostro potrebbe aiutarci ad azzeccare la tonalità perfetta. Ma sarebbe meglio provare il prodotto direttamente sulle nostra labbra, per stabilire come si accorda alla carnagione e alla tinta dei capelli. Ed ecco che ci pensa l'app, senza alcun bisogno di uscire di casa. Si chiama MakeUp Plus ed è una creazione sfornata da Meitu, la compagnia cinese che sviluppa applicazioni ad hoc per ritoccare selfie e video a regola d'arte. 

Basta scaricarla gratuitamente dai negozi digitali di Google e Apple, selezionare un colore e puntare la telecamera dello smartphone sul volto. Così potremo testarlo e capire qual è quello impeccabile su di noi. Semplice e veloce. La parte migliore è che, poi, si può acquistare lo stesso rossetto, della stessa tonalità, in profumeria. Perché, questa è la grande novità, Meitu ha stipulato accordi con le migliori aziende di cosmetici. Firme del calibro di Lancome e Yves Saint Laurent. Per cui il rossetto che stiamo virtualmente provando sull'app esiste anche nella realtà. I prodotti che abbiamo a disposizione cambiano a seconda della zona del mondo scelta nelle impostazioni del profilo. In Italia, per esempio, troviamo Sephora, Giorgio Armani, Clinique o Max Factor. Ma cambiando area geografica possiamo provare i look più in voga in Cina o negli Stati Uniti. 

L'app ci permette di fare delle vere prove di make-up, scegliendo tra stili diversi: star, raggiante, simple e via discorrendo. Ci sono dei tutorial che ci svelano i segreti del maquillage e anche un'opzione che consente di scattarci dei selfie applicando una serie di filtri divertenti, molto in stile Snapchat. La nuova funzione però è la più interessante, tanto da essersi guadagnata l'attenzione mediatica. Si tratta di un altro passo in avanti che Meitu fa nella sua scalata planetaria. Nata all'ombra di Pechino, l'azienda dedita al ritocco degli autoscatti oggi dichiara di avere 450 milioni di utenti attivi al mese in tutto il mondo, che generano sei miliardi di foto e video. Un bacino di potenziali clienti enorme per i produttori di trucchi. Che, come Meitu, hanno l'obiettivo di renderci tutti "belli, belli in modo assurdo". E non solo in foto.








