
SE QUALCUNO, là fuori, nemmeno troppo lontano, sta tentando di comunicare con noi, magari non stiamo ascoltando od osservando nella maniera giusta. E se il segnale fosse arrivato e non ce ne fossimo accorti? E se una civiltà aliena avesse provato a inviarci messaggi attraverso raggi laser? Sarebbe la prova schiacciante non solo che esistono forme di vita nell'universo vicino. Ma che sono tecnologicamente molto avanzate e, molto probabilmente, si sono accorte di noi, tanto da indirizzare un fascio di luce proprio nella direzione del nostro pianeta. ET però non ha ancora telefonato, oppure eravamo noi ad avere il telefono "staccato".

Due scienziati di Berkeley si sono posti queste domande e sono andati a verificare se per caso, nell'archivio di osservazioni del telescopio Keck delle Hawaii, non fosse nascosta la prova di tutto questo. Un picco di energia corrispondente all'emissione di un potente raggio laser. Non l'hanno trovata, com'è ovvio, altrimenti staremmo parlando di qualcosa paragonabile al Santo Graal della planetologia, dell'astronomia e della filosofia.
Segnali di vita oltre la Terra: cosa stiamo cercando?
Il Keck observatory è uno dei numerosi telescopi che cercano la presenza di esopianeti attorno a stelle vicine, misurando le oscillazioni di queste ultime dovute alla perturbazione gravitazionale. Quello che Nathaniel Tellis e Geoffrey Marcy dell'Università della California hanno fatto è stato "rovistare" tra tutti i dati raccolti dal Keck per cercare ciò che poteva essere sfuggito perché, semplicemente, non era stato cercato. Lo studio è stato pubblicato su The Astronomical Journal.

Silenzio laser. La loro attenzione si è concentrata sui picchi inusuali di energia provenienti da circa 5.600 stelle nei dintorni del Sistema solare. Emissioni da analizzare, se originate o meno da sorgenti naturali come raggi cosmici, particelle solari, emissioni anomale delle stelle o ancora riflessi dell'ottica del telescopio. Il distillato di tutto questo è stato filtrato in base a un algoritmo che confrontava i "positivi" con una matrice di luce prodotta da un laser terrestre. Una sola esatta corrispondenza forse sarebbe stata da ricondurre al tentativo di abitanti di altri mondi di mettersi in contatto con noi. Ma da circa 5.000 candidati il risultato è sceso a zero. A parte i "falsi positivi", Tellis e Marcy hanno trovato solo silenzio.

Statisticamente, 5.600 stelle significano circa 2.000 pianeti delle dimensioni della Terra a una distanza favorevole alla presenza di acqua liquida sulla superficie. Caratteristiche che li posizionano nella cosiddetta "Goldilock zone" (la zona Riccioli d'oro), la fascia di abitabilità, né troppo calda né troppo fredda, come la minestra scelta dalla protagonista della favola inglese.

Tra le sorgenti prese in esame grande attenzione ha destato nei ricercatori un fascio proveniente da KIC 8462852, la stella dei misteri. Nel 2015 il telescopio spaziale Kepler aveva registrato anomali cali di luminosità, difficilmente spiegabili con fenomeni naturali. Tanto da far supporre la presenza di strutture artificiali in fase di costruzione, per catturarne l'energia. Anche questo caso, però, si è rivelato un "falso positivo".

Le probabilità di successo erano, vale sottolinearlo, infinitesimali. Ammesso che ci fosse qualcuno in grado e intenzionato a comunicare con noi, il suo raggio laser (partito decine di anni o secoli fa) avrebbe dovuto colpire il sensore del telescopio nel momento in cui era in osservazione. Un po' come gettare a caso un retino nell'oceano e sperare di raccogliere un pesce o sollevare la cornetta intercettando in quel preciso istante una telefonata in arrivo.

Perché il laser. I fascio di luce inventato negli anni 50 è in grado, con la tecnologia attuale, di trasportare grandi quantità di energia e di informazioni. Non a caso è alla base dei test per un "internet spaziale", per comunicare grandi quantità di dati in pochi secondi. A differenza delle onde radio, il laser viaggia in una sola direzione. La sua scoperta avrebbe forse significato che non solo gli alieni sono in grado di "chiamarci" ma che hanno la precisa intenzione di farlo perché ci hanno individuato e hanno riconosciuto nel nostro pianeta la probabile presenza di un'altra civiltà evoluta.

La ricerca però lascia aperto tutto un campo di indagine che potrebbe tornare a sfruttare, in futuro, gli archivi dei telescopi sparsi per il mondo e in orbita nello spazio, per cercare, come in questo caso, segnali magari passati in secondo piano. Un ulteriore orizzonte per la ricerca di intelligenza extraterrestre (Seti) che da 57 anni sta battendo il cielo palmo a palmo, a tutte le lunghezze d'onda dello spettro, per trovare anomalie compatibili con una sorgente artificiale. La principale emissione analizzata riguarda le onde radio, le stesse che emettiamo noi da un centinaio di anni, prima con le trasmissioni radiofoniche, poi con la tv e le comunicazioni satellitari, rivelando così in ogni direzione del cosmo la nostra presenza in questo angolo di universo. E allora perché non sperare che cittadini di altri mondi non stiano facendo lo stesso?






