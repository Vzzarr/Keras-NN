
NON è colpa loro: avevano mal di denti. I due leoni dello Tsavo che nel 1898 mangiarono 35 uomini in nove mesi, in maggioranza operai impegnati nella costruzione della locale ferrovia, erano molto sofferenti. Con quell’ascesso non ce l’avrebbero fatta a masticare fibre coriacee come zebra, bufalo o giraffa. Per questo, come ripiego, si erano avventati sulla tenera carne umana.
 
All’episodio, avvenuto in quella che oggi è una riserva naturale in Kenya, sono dedicati un libro e tre film, il più famoso ("Spiriti nelle tenebre") interpretato nel 1996 da Michael Douglas e Val Kilmer. Dopo nove mesi di stragi e agguati falliti, la doppietta dell’ingegnere e colonnello dell’esercito britannico John Patterson (l’autore del libro) a dicembre del 1898 centrò i due leoni, che oggi – imbalsamati - sono una delle attrazioni del museo di storia naturale di Chicago, che li acquistò proprio da Patterson nel 1924.
I leoni mangiatori di uomini
Perché i leoni dello Tsavo fossero tanto appassionati di carne umana era un interrogativo rimasto aperto. In genere la loro dieta è composta da bufali, giraffe, zebre e antilopi. Nei periodi di siccità possono spingersi a mangiare anche cuccioli di elefante. Ma l’uomo non è un “piatto” gradito nel loro menù. Larisa DeSantis, una paleontologa dell’università di Vanderbilt a Nashville, ha deciso così di indagare direttamente nei denti dei famigerati leoni, pensando di trovarvi tracce di inedia, dovuta forse alla siccità e a un’epidemia virale che nei due anni precedenti avevano decimato gli animali della zona. La mancanza di altre prede – era la sua tesi iniziale – deve aver spinto i felini dello Tsavo a interessarsi agli umani.


Il cranio di uno dei due esemplari



 
	         




 Andando a guardare le fauci dei due leoni dello Tsavo e di un terzo “mangiatore di uomini” originario dello Zambia, che nel 1991 divorò sei persone, DeSantis si è invece imbattuta in tre casi di mal di denti. Uno dei due esemplari uccisi da Patterson aveva un terribile ascesso a un canino e tre incisivi spezzati. Il suo compagno di caccia soffriva per una ferita a un dente e alla mascella. Il leone dello Zambia aveva una mandibola fratturata. Con questi acciacchi difficilmente avrebbero potuto azzannare e soffocare una preda di grandi dimensioni. I tre esempi, secondo la paleontologa americana autrice di una pubblicazione su Scientific Reports, indicano che i leoni mangiano gli uomini soprattutto quando hanno mal di denti.

L’analisi dei denti dei leoni mostra che gli operai della ferrovia erano arrivati a rappresentare il 30% della loro dieta. Il ritardo nei lavori di costruzione del ponte sul fiume Tsavo divenne tema di dibattito in Parlamento a Londra. Inorridita da un passaggio del libro di Patterson, Larisa DeSantis si è poi data da fare per dimostrarne la veridicità.

"Ho un ricordo molto vivido – scrisse il colonnello – di una notte in particolare, quando le bestie afferrarono un uomo nell’accampamento della ferrovia e lo portarono vicino al mio campo per divorarlo. Sentivo distintamente le ossa che scrocchiavano. Il rumore in seguito risuonò nella mia testa per giorni".
 
L’analisi dei denti (in particolare delle scalfitture che indicano il tipo di cibo masticato) può indicare se un animale si è nutrito di carne o di ossa. I denti dei mangiatori di uomini dello Tsavo sono stati confrontati con quelli dei ghepardi (che mangiano solo carne) e delle iene (che invece consumano l’intera carcassa). Nessun osso umano era finito nelle fauci dei felini accanto all’accampamento di Patterson, proprio perché il dolore gli avrebbe impedito di sgranocchiarlo. I due compagni di caccia avevano piuttosto dei denti simili a quelli dei leoni dello zoo, nutriti in genere a ovini ed equini.


L'analisi della superficie dei denti



 
	         




 A proposito di quell’episodio, il colonnello britannico aveva probabilmente ricamato un po’ con la fantasia, così come sul numero delle vittime. La Ugandan Railway Company riferì che 28 operai mancavano all’appello. Secondo Patterson i felini avevano ucciso 135 volte. Un’analisi scientifica del pellame e dei denti dei due animali arrivò alla conclusione che le vittime erano state 35, circa una a settimana. Comunque, tutt’altro che un magro bottino.






