ROMA - Dal nuoto al canottaggio, passando per basket, snowboard e vela. Sono alcune delle discipline sportive ripensate per essere praticate da atleti diversamente abili nell'ambito di alcuni progetti selezionati da un bando della Fondazione Vodafone Italia e che saranno sostenuti con un finanziamento di circa 1,9 milioni di euro.Realizzata col supporto del Comitato italiano paralimpico, l'iniziativa ha raccolto oltre 600 progetti provenienti da associazioni no profit operanti su tutto il territorio nazionale. La selezione - di 11 progetti nazionali e 28 locali - "è avvenuta sulla base di criteri che tengono conto dell'impatto sociale, della sostenibilità e replicabilità dei progetti, e della loro fattibilità tecnica, bilanciando la provenienza geografica con le diverse discipline sportive e con le persone cui si rivolgono", spiega la Fondazione Vodafone Italia. I progetti nazionali si sono aggiudicati il finanziamento da 1.440.000 euro, mentre quelli locali saranno finanziati tramite 'crowdfunding' con un contributo di 435.000 euro attraverso il meccanismo del 'matching grant' al raggiungimento del 50% di capitale richiesto.    