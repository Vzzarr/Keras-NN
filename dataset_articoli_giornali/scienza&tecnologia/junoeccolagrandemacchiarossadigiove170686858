
IMMAGINATE un gigantesco uragano che si estende dall’Italia fino ai confini più remoti dell’Australia, con venti che soffiano a diverse centinaia di chilometri all'ora. Uno scenario apocalittico che speriamo di non vedere mai, se non forse al cinema. Eppure questa ipotetica "tempesta perfetta" è ben poca cosa in confronto ai giganteschi uragani che vediamo nell’atmosfera dei pianeti giganti del Sistema Solare. Quello più spaventoso è sicuramente la celebre Grande Macchia Rossa di Giove, grande quasi tre volte la Terra e che potrebbe essere attivo da secoli. Un uragano da record che ora abbiamo visto da distanze ravvicinate, arrivando a sfiorre l’atmosfera di Giove. Lo scorso 10 luglio la sonda Juno della Nasa ha infatti compiuto il primo sorvolo ravvicinato della Macchia Rossa, passando a soli 9000 chilometri al di sopra dell’atmosfera gioviana. Mai una sonda si era spinta così vicina al grande uragano, e il “bottino” di questo incontro è di grandissimo valore. Le immagini raccolte dalla camera JunoCam a bordo della sonda mostrano le complesse e intricate formazioni nuvolose che si muovono nella Grande Macchia Rossa. Le immagini e gli altri dati raccolti saranno fondamentali per capire a fondo la struttura e l'evoluzione di questo colossale uragano, così famoso ma ancora molto misterioso.
 
·URAGANO CENTENARIO
La Grande Macchia Rossa è visibile già nei telescopi amatoriali, e dopo i quattro satelliti medicei è sicuramente il tratto distintivo più famoso di Giove. Le prime osservazioni sistematiche al telescopio risalgono alla prima metà dell'Ottocento, ma già nel 1665 l'astronomo italiano Giandomenico Cassini aveva notato la presenza di una “macchia permanent", senza riportarne però il colore o altri dettagli.

LEGGI L'inferno su Giove: suoni spettrali e tempeste immani

Non è quindi chiaro se quella vista da Cassini fosse davvero la Grande Macchia Rossa, ma se così fosse vorrebbe dire che l'uragano è attivo da almeno tre secoli. Questo fatto non deve stupirci, perché sul nostro pianeta gli uragani si formano sugli oceani e perdono forza non appena raggiungono la terraferma. Ma su Giove non esiste una superficie che possa arrestare queste tempeste, che possono perciò durare per secoli.
In volo sulla Macchia Rossa di Giove: le foto della sonda Juno
Le immagini raccolte dalle sonde interplanetarie, fra cui le due Pioneer, le due Voyager e la sonda Galileo, hanno fornito le prime immagini ravvicinate dell’atmosfera gioviana. Da questi dati è stato possibile determinare che la Grande Macchia Rossa è una formazione anticiclonica con venti che, nelle regioni più esterne, possono superare i 500 chilometri all'ora.

Come il resto dell’atmosfera gioviana, la Grande Macchia Rossa è composta principalmente da ammoniaca, e dovrebbe elevarsi di circa dieci chilometri rispetto alle nubi circostanti. Grazie alle sonde e ai telescopi abbiamo potuto seguire l’evoluzione della struttura della Macchia Rossa, scoprendo che sta diventando sempre più piccola. Se all’inizio del Novecento il suo asse maggiore misurava 40 mila chilometri, i dati più recenti indicano una notevole riduzione, dell'ordine di 16 mila chilometri. Ma per studiarne i dettagli è stato necessario attendere le sonde interplanetarie che hanno sorvolato da vicino Giove, come sta facendo da un anno Juno.
 
·SULLE LE NUBI DI GIOVE
Lanciata nel 2011, la sonda Juno è entrata in orbita intorno a Giove il 4 luglio 2016, poco più di un anno fa. Prima di sorvolare la Grande Macchia Rossa, la sonda ha raggiunto il "perigiove", cioè il punto dell’orbita più vicino al pianeta, alle 3:55 italiane dell’11 luglio. Superato l'incontro ravvicinato, a “soli” 3500 chilometri dall’atmosfera, la sonda ha coperto i quasi 40 mila chilometri che la separavano dalla zona della Grande Macchia Rossa. Il passagio sulla Grande Macchia Rossa è avvenuto infatti 11 minuti dopo il perigiove, quando la sonda è passata a 9000 chilometri di altezza sulle nubi gioviane.

Le immagini del sorvolo sono state ricevute dalla sonda questo martedì e rese anche disponibili in formato grezzo. Oltre alle foto rilasciate dalla Nasa, sul sito di Juno è possibile scaricare le foto elaborate dagli appassionati, secondo un progetto di scienza condivisa (citizen science) voluto dal team di Juno: si tratta di immagini affascinanti, che mostrano strutture turbolente in movimento all’interno della Macchia Rossa e che indicano regioni di diversa densità e composizione.

"Per centinaia di anni gli scienziati hanno osservato, si sono fatti domande e hanno teorizzato sulla Grande Macchia Rossa.", ha commentato Scott Bolton del Southwest Research Institute in San Antonio, in Texas, "Ora abbiamo le migliori immagini di sempre di questa emblematica tempesta. Ci metteremo un po' di tempo ad analizzare tutti i dati non solo di JunoCam, ma anche degli otto strumenti scientifici di Juno, in modo da  gettare nuova luce sul passato, presente e futuro della Grande Macchia Rossa".






