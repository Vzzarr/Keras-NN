
ROMA - Nuovo record per la veterana dello spazio Peggy Whitson: è l'astronauta americano che ha trascorso più tempo in orbita. Alle 7,27 (ora italiana) del 24 aprile, con 534 giorni, 2 ore, 49 minuti ha superato il record di tempo cumulativo nello spazio detenuto dall'astronauta Jeff Williams, che aveva trascorso in orbita 534 giorni, 2 ore e 48 minuti. AstroPeggy è a bordo della Stazione Spaziale Internazionale dal novembre 2016, per la sua terza missione di lunga durata, che nel marzo scorso è stata estesa di tre mesi, fino a settembre. Quando tornerà sulla Terra, avrà trascorso in totale più di 650 giorni nello spazio, battendo un nuovo record.

D'altronde i primati sono familiari all'astronauta americana che nel 2008 è stata la prima donna a comandare la Stazione Spaziale e il 9 aprile 2017 è diventata la prima donna a comandarla due volte. Nel mese di marzo, Peggy Whitson ha invece raggiunto la cifra record di 7 passeggiate spaziali, che diventeranno 8, con quella in programma il 12 maggio.

Whitson è una veterana dello spazio: è stata selezionata come astronauta della Nasa nel 1996 e nel 2002 ha raggiunto per la prima volta la Stazione Spaziale Internazionale per una missione di 184 giorni, nei quattro moduli che allora costituivano il laboratorio orbitale. Nel 2008, AstroPeggy è tornata sulla Stazione Spaziale, come comandante e ha trascorso altri 192 giorni nello spazio, durante i quali ha fatto le sue prime cinque passeggiate spaziali.

Il presidente degli Stati Uniti Donald Trump ha telefonato per contratularsi con l'astronauta. Aveva a fianco l'immancabile figlia Ivanka e a sinistra l'astronauta Kate Rubins, per questa chiacchiera con i tre grandi americani, "grandi grandi persone" ha ribadito usando il suo aggettivo preferito. Accanto a Peggy Whitson c'era l'astronauta americano Jack Fischer da poco arrivato sulla stazione orbitante. "Oggi, comandante Whitson, lei ha battuto il record americano per la più lunga permanenza nello spazio, con 535 giorni in totale. E' un record incredibile", ha detto l'inquilino della Casa bianca. Trump poi ha chiesto a Peggy Whitson cosa si prova e l'astronauta ha detto di essere orgogliosa di rappresentare gli Stati Uniti e tutti gli uomini e le donne della Nasa. La telefonata spaziale come previsto è durata una ventina di minuti. Il dipartimento dell'Istruzione aveva chiesto alle scuole di tutto il paese di connettersi su internet per assistere all'evento, tramite il sito e la pagina Facebook della Nasa.
 






