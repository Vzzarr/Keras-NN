
A CHI NON è mai capitato di imprecare durante uno sforzo fisico più intenso, quasi come se fosse liberatorio e capace di dare una scarica di energia? Ebbene, uno studio condotto da Richard Stephens, psicologo dell'Università di Keele (Regno Unito), dimostra che le parolacce, in situazioni faticose, aumentano davvero la nostra forza.
Quello che c'è da sapere sulla parolaccia

La ricerca ha coinvolto due gruppi: uno era composto da ventinove persone con un'età media di ventuno anni, mentre un altro era formato da cinquantadue individui di circa diciannove anni. Ai primi è stato chiesto di pedalare per mezzo minuto su una cyclette, i restanti, invece, si sono cimentati in una prova di stretta della mano per dieci secondi. Tutti, però, hanno ripetuto continuamente, con tono uniforme e senza urlare, o una parolaccia (una capace di regalare una scarica di adrenalina, come quella che si sceglierebbe quando si sbatte la testa contro un ostacolo), o un termine considerato neutrale (come uno in grado di definire un tavolo, tipo "legno").

Alla fine del test, il risultato non ha lasciato dubbi: imprecare durante la pedalata aumenta la potenza di ventiquattro watt e lo stesso effetto si ottiene quando si stringe la mano, la cui forza cresce di circa due kg. Il perché di questo strano fenomeno (testato, però, solo nel breve periodo) tuttavia non è ancora chiaro. Forse le parolacce scatenano una reazione del sistema nervoso simpatico, il cui stimolo dovrebbe conferire maggiore forza. Eppure i battiti cardiaci non aumentano, diversamente da quanto ci si aspetterebbe se il responsabile del surplus di energia fosse proprio il sistema nervoso simpatico.

Curiosamente, comunque, imprecare sembra avere un effetto magico in più occasioni, poiché un precedente studio, condotto sempre da Richard Stephens, aveva dimostrato come uno sfogo tramite turpiloquio sia in grado di aumentare la sopportazione del dolore. In attesa di capire il mistero che si nasconde dietro le parolacce, possiamo consolarci affermando che un linguaggio colorito non è più solo indice di maleducazione, ma un comportamento istintivo con una precisa utilità, quantomeno in determinate circostanze.
 






