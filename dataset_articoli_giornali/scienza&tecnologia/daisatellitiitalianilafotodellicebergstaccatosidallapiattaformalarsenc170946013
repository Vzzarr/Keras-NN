
GRAZIE alla costellazione satellitare italiana di osservazione della Terra COSMO-SkyMed, abbiamo la sequenza di immagini più completa per capire l'evoluzione e la velocità della frattura della piattaforma di ghiaccio antartica Larsen C. Lo studio è stato realizzato nell'ambito di un progetto italiano guidato da ISAC-CNR e avviato dall'Agenzia Spaziale Italiana (ASI) per la comunità scientifica. Nell'acquisizione dell'8 luglio, si nota che la separazione del Larsen C non era ancora completata, solo quattro giorni dopo, il 13 luglio, la nuova acquisizione dei dati da parte dei satelliti, ha evidenziato l'evoluzione finale della frattura con la creazione un iceberg "record" di dimensioni gigantesche (circa 6.000 km2 con uno spessore di circa 200 metri e un peso di trilioni di tonnellate), paragonabile alla Regione Liguria.
 





 
	         




Già dal 2011 l'ASI ha iniziato una serie di acquisizioni con i quattro satelliti di COSMO-SkyMed per monitorare il Larsen; l'Agenzia Spaziale Europea ha anche evidenziato con le osservazioni della costellazione Sentinel -1 che la frattura si era estesa di 38 miglia nel periodo gennaio 2016 - gennaio 2017. Le due costellazioni Radar forniscono una visione integrata ed esaustiva dell'evoluzione della crepa utilizzando anche tecnologie interferometriche che consentono una più profonda comprensione del fenomeno stesso. I satelliti sono in grado di offrire un monitoraggio continuo dell'evoluzione delle fenditure nel ghiaccio, in particolare i satelliti radar ad apertura sintetica (SAR) perché possono vedere attraverso nuvole e l'oscurità della notte antartica, mentre i satelliti ottici possono fare osservazioni solo in presenza di luce solare. I dati di COSMO-SkyMed sono acquisiti dal Centro di Geodesia Spaziale di Matera dell'ASI, uno dei più importanti poli scientifici del Meridione, e sono elaborati da e-Geos,  (80% Telespazio e 20% ASI) un'eccellenza nel settore dei dati spaziali.  Proprio oggi al Centro Spaziale arriverà in visita il Presidente della Repubblica Sergio Mattarella a testimoniare l'importanza della ricerca scientifica e del sistema spaziale italiano. Un riconoscimento importante: il monitoraggio delle costellazioni satellitari è fondamentale perché si tratta di aree che hanno un impatto rilevante sul clima, il meteo, e sul funzionamento dell'intero ecosistema terrestre. E le informazioni che stiamo raccogliendo saranno cruciali per avere una maggior comprensione delle dinamiche dei ghiacci per definire le politiche ambientali del futuro. Intanto il monitoraggio di COSMO-SkyMed continuerà nei prossimi mesi per testimoniare il destino finale di questo Iceberg da record mondiale.
 
 
 
 
 






