
UNA struttura artificiale in grado di restituire la fertilità: è l'esperimento eseguito con successo sui topi nei laboratori della Northwestern University. Le prime ovaie stampate in 3D hanno hanno permesso di ripristinare l'equilibrio ormonale dei roditori ideale per la riproduzione. Il risultato è la prova di principio per applicare la stessa tecnologia all'uomo, ad esempio per restituire la fertilità alle donne che l'hanno perduta dopo la chemioterapia.

Descritto sulla rivista Nature Communications, il risultato si deve ai ricercatori coordinati da Ramile Shah e Teresa Woodruff, dell'università americana Northwestern. Creare strutture sintetiche di questo tipo "in grado di ripristinare la salute, è il Santo Graal della medicina rigenerativa", ha osservato Woodruff.

Per stampare le ovaie è stato usato un 'inchiostro' molto speciale: consiste in una sorta di gelatina fatta di idrogel, che è un materiale a base di acqua e collagene, cioè la 'colla' biologica, che è sicuro da usare nell'uomo.

Generalmente, "gli idrogel sono molto deboli e spesso collassano su se stessi", ha detto Shah. Il segreto è lavorare alla giusta temperatura: questo rende il materiale più resistente, non lo fa collassare, e permette di costruire più strati uno sull'altro. Il materiale deve essere sufficientemente rigido per essere manipolato, sia durante la lavorazione, sia durante l'impianto, ma nello stesso tempo abbastanza morbido e poroso da poter interagire e integrarsi nei tessuti naturali.

Strato dopo strato, i ricercatori hanno stampato una struttura che imita quella delle ovaie: è una sorta di impalcatura costellata di pori, nei quali sono state alloggiate le cellule uovo immature e quelle che le nutrono e le proteggono, cioè i follicoli.

Una volta impiantata nei topi, la struttura si è integrata con gli altri tessuti, si sono formati i vasi del sangue, e sono maturati gli ovuli. Inoltre le ovaie stampate in 3D hanno ripristinato la funzione ormonale ideale per la riproduzione, che ha permesso il concepimento e la nascita dei cuccioli, nonché l'allattamento.

La ricerca, ha rilevato Woodruff, mostra che queste ovaie hanno "una funzione a lungo termine e duratura". Il prossimo passo sarà adattarle, nella struttura e nelle dimensioni, ai follicoli umani.






