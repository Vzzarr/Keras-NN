
ROMA - Ha già lasciato il segno: qualcosa di indelebile che ci porteremo negli anni a venire, fino a quando altre innovazioni non prenderanno il sopravvento. Ed ora è pronto a graffiare di nuovo la storia hi-tech, con uno smartphone Android appena presentato al mondo. Ecco svelato l'ambizioso Essential Phone. Essenziale, come si poteva intuire sin dal nome, e modulare: è fatto di titanio e ceramica, costerà 699 dollari sul mercato statunitense dove avverrà il primo rilascio, anche se non c'è ancora alcuna data.


Essential Phone, il telefono smart del papà di Android


Lui è Andy Rubin. Di certo il nome è conosciuto ai geek, ma a molti suonerà nuovo. Eppure è molto probabile che i frutti del suo ingegno vi circondino o ve li portiate sempre dietro. Rubin, infatti, è il papà di Android: il robottino che oggi batte nei cuori di oltre due miliardi di telefonini, automobili, televisori e smartwatch. Una carriera iniziata tra le fila della General Magic, favoleggiato spin-off della Apple, dove anche lì ha dato prova delle sue abilità costruendo il primo dispositivo portatile connesso alla Rete. Ha lavorato alla prima generazione di assistenti digitali, e come amministratore delegato di Danger ha concepito il primo prototipo di smartphone: ancor prima che questa definizione venisse coniata. 

https://t.co/O22wywjGtY— Andy Rubin (@Arubin) May 30, 2017


Infine, è  approdato a Google dove ha dato vita al noto sistema operativo: la tecnologia di consumo più velocemente adottata della storia, presente in oltre 25mila prodotti differenti. Tra le fila di Mountain View Rubin è rimasto fino al 2014, quando ha lasciato Big G per dedicarsi ad altri progetti. Con un cruccio, ben raccontato da Wired Usa: "Come faccio a fare qualcosa più grande di Android?". "Non farne una sola, fanne dieci", sembra avergli suggerito un amico. 
 
Lui l'ha preso in parola. Ha lanciato un fondo d'investimento, Playground, che aiuta ingegneri e startup a realizzare i loro sogni. E ha messo in piedi una nuova compagnia, la prima dopo Google: Essential Products. Avrebbe potuto ritirarsi. Avrebbe potuto - come scrive lui stesso nel suo sito web - viaggiare per il mondo, guidare la moto, trafficare con i suoi robot, o rilassarsi nel suo panificio con la famiglia. Perché non l'ha fatto glielo chiedono sempre gli amici, i parenti. A volte se lo chiede pure lui, anche se non troppo. La risposta va ricercata in una notte passata fuori con un conoscente di vecchia data: "Inevitabilmente - scrive - abbiamo iniziato a discutere di quel che non ci piaceva dello stato della tecnologia corrente. Sempre meno scelta, sempre più servizi non necessari che ingombrano le nostre vite. Un crescente mare di prodotti che non funzionano tra loro". 


@JohnLegere @TMobile Mad Genius or Huge Nerd? 15 years old (1978), rocking a "software" tee-shirt and a bandage from exploding model rocket. pic.twitter.com/rOPfAvvuoT— Andy Rubin (@Arubin) 29 marzo 2017


Da qui l'esigenza di cambiare musica. Il risultato è Essential. Che si propone di essere un dispositivo semplice, in grado di funzionare con altri sistemi operativi, mettendo quindi al centro un ecosistema aperto, e che non diventi obsoleto ogni anno, ma "evolva con te". Le prime immagini dello smartphone le ha svelate stamattina il sito specializzato in tecnologia The Verge. Ciò che colpisce: è un telefonino tutto schermo, fatta eccezione per il sottile bordo in basso. È dotato di un processore Qualcomm 835, 4 gigabyte di RAM e 128 gigabyte di memoria sul dispositivo. La telecamera frontale ha un sensore da otto megapixel, mentre quella posteriore da tredici. 
 
Non solo, Essential parla anche di un altro prodotto che si accompagna al nuovo smartphone, una sorta di assistente digitale per la casa dotato di un proprio sistema operativo chiamato Ambient OS. Vale la pena tenerli d'occhio, se non altro perché dietro c'è Rubin. E tanto basta, dato che come annota il giornalista di Wired David Pierce: "Chiedete in giro, e chiunque vi dirà la stessa cosa: Andy Rubin vede il futuro, e non può rimanere seduto a guardare che arrivi".








