
BANGKOK - All'apparenza sembra un verme con  la corazza, un lungo lombrico preistorico esteticamente orripilante come una forma aliena senza faccia, ma pieno di sorprese che hanno stupito i ricercatori del centro di scienze marine co-autori di un originale studio pubblicato sulla rivista dell'Accademia delle scienze americana (Pnas).

Tecnicamente si chiama Kuphus polythalamia, e non è un verme ma un mollusco bivalva lungo anche oltre un metro noto col nome comune di Teredine, anche se ha caratteristiche diverse da ogni altra specie nota di questa famiglia. Gli accademici ne hanno scoperta un'intera colonia dopo aver visto un video su YouTube ripreso in una baia delle Filippine. Dall'antichità la Teredine era celebre per nutrirsi del vecchio legno decomposto nel mare comprese le chiglie delle vecchie navi prima dell'invenzione delle vernici protettive, e tre secoli fa distruggeva perfino le grandi dighe olandesi. Ma nessun esemplare di questa specie gigante era mai stato studiato dal vivo per scoprire la sua unica linea evolutiva che avrebbe fatto gongolare Darwin.
Raro verme scoperto nelle Filippine













 
	         




Secondo Dan Distel, della Northeastern University e capo del team di ricerca, "è una specie rara ed enigmatica che realizza la massima lunghezza di ogni bivalve esistente, ed è l'unico membro della specie che si nutre scavando nei sedimenti marini anziché nel legno".

Considerati invertebrati chemiosintetici, vivono in particolari condizioni  geochimiche (ad esempio zone idrotermali) o biologiche, come il legno in decomposizione o le grandi carcasse di animali, fonti di anidride solforosa (H2S) sul fondo del mare. Anche se sono già stati scoperti altri tipi di questi esseri, restava il mistero della loro origine. Nella ricerca, scrive la rivista dell'Accademia, dimostriamo che la loro simbiosi elementare, iniziata con un antenato "mangia-legno", è servita "come trampolino di lancio per una drammatica transizione evolutiva da esseri eterotrofici (non in grado di sintetizzare autonomamente le proprie molecole organiche a partire da molecole inorganiche, come ad esempio utilizzando l'anidride carbonica, ndr) a chemioautotrofici.






