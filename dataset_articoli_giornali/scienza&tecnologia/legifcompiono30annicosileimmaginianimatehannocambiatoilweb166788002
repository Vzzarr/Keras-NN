
SONO TRENTA le candeline delle Gif, le immagini animate che in questi tre decenni hanno progressivamente conquistato le terre digitali dell'internet. Sono nate addirittura prima del World wide web, la loro origine risale ala necessità di un grande provider americano, Compuserve, di definire un formato standard per i contenuti grafici, che potesse essere letto dai computer del tempo. A crearle, Steve Whilite nel maggio del 1987. Era nato un mito, il precursore di ogni meme, ma l'inventore non poteva ancora saperlo.
via GIPHY
Negli anni 90, ogni navigatore del web si è imbattuto almeno una volta nell'immaginina animata dei "lavori in corso" su un sito ancora non completo. Quella era una gif, ancora agli albori della leggenda. L'esplosione come quello che si può ormai considerare quasi un media a sé stante, è degli ultimi anni. Con le gif e gli opportuni hashtag si può raccontare ogni sfumatura di emozione, anche se la funzione primaria rimane quella comica. Dai gattini ai telefilm alle popstar usate come canovaccio, ogni momento ha la sua gif. E a proposito di esplosioni, allegre per una volta, è impossibile non ridere con la classica gif della lavatrice che prima impreca e poi esplode quando il perfido proprietario gli infila un mattone nel cestello. 
via GIPHY	
   		Trent'anni fa le Gif erano essenzialmente statiche, così come le loro "avversarie" Jpeg, il formato di immagine divenuto poi de-facto lo standard per i browser per la migliore gestione dei dettagli. Ma le gif, più spartane, hanno smesso quasi subito di starsene ferme: il connotato dell'animazione si è definito quasi subito  così come il carattere del "loop": la caratteristica delle gif è di ripetere le loro animazioni, cosa che in genere tende ad aumentare l'effetto comico. Fino a diventare in alcuni, anzi parecchi casi, delle piccole opere d'arte condivisibili ed embeddabili.
via GIPHY	
   		Ma ad ogni boom segue ovviamente l'oblio. E dopo un periodo di ostracismo, quello in cui il web diventava terra di Macromedia (e poi Adobe) Flash, le gif hanno trovato nuova vita nelle community come Tumblr e Reddit, e generato portali dedicati come SenorGif e Giphy, veicolati dal successo dei meme come quelli del Cheezburger network. E poi hanno spiccato il volo in sella agli unicorni colorati del web.
via GIPHY	
   		Una resurrezione in piena regola, e così oggi le gif sono ovunque, anche nelle tastiere degli smartphone, su Twitter, nelle app di messaggistica personale. E sembra proprio che siano qui per rimanere almeno altri trent'anni, al contrario della lavatrice che esplode.
via GIPHY


 






