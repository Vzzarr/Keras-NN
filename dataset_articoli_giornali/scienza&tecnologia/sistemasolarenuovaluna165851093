
Il Sistema Solare ha una nuova luna, in orbita attorno al pianeta nano 2007 OR10, il terzo più grande dopo Plutone ed Eris. La luna e il suo pianeta si trovano all'estrema periferia del Sistema Solare, nella fredda regione detta "fascia di Kuiper", come dimostrano le osservazioni del telescopio spaziale Hubble. La ricerca, coordinata dall'Osservatorio Konkoly di Budapest e pubblicata sulla rivista The Astrophysical Journal Letters, permetterà di capire meglio come si sono formate le lune agli albori del nostro sistema planetario.

La scoperta conferma che quasi tutti i pianeti nani più grandi finora scoperti nella fascia di Kuiper hanno dei satelliti, con l'eccezione di Sedna. "Significa che quando questi corpi sono nati, miliardi di anni fa, le collisioni erano molto frequenti", osserva Csaba Kiss, che ha coordinato la ricerca. "E ciò vuol dire che gli attuali modelli di formazione del Sistema Solare vanno rivisti".

Probabilmente avvenivano molti scontri perché la regione era molto affollata. Tuttavia, la velocità dei corpi in collisione non doveva essere né troppo alta né troppo bassa: nel primo caso si sarebbero formati solo detriti, nel secondo vedremmo solo crateri di impatto.

I ricercatori hanno trovato la conferma dell'esistenza della luna nelle immagini scattate da Hubble, ma qualche sospetto era nato già con le osservazioni fatte dal telescopio spaziale Kepler, della Nasa. Kepler, infatti, aveva scoperto che il pianeta 2007 OR10 ha un periodo di rotazione molto lento, di circa 45 ore, e questo aveva fatto pensare all'influenza gravitazionale di un satellite che lo rallentasse. I ricercatori hanno studiato il pianeta nano e la sua stella anche nell'infrarosso, con il telescopio spaziale Herschel dell'Esa, per calcolarne le dimensioni.






