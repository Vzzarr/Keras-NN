
L'AMMINISTRAZIONE Trump ha rimosso la società di sicurezza informatica russa Kaspersky Lab da due liste di fornitori autorizzati per le agenzie governative Usa perché il timore è che i prodotti della ditta possano essere utilizzati dal Cremlino per avere accesso ai network Usa. Lo annuncia un portavoce di General Services Administration (Gsa), cioè l'agenzia Usa che si occupa di aiutare gestione e funzionamento delle altre agenzie federali.

L'eliminazione dalle liste costituisce la misura più concreta adottata finora contro Kaspersky dopo mesi di sospetti crescenti, nell'intelligence e fra i parlamentari, che la società possa avere legami troppo stretti con agenzie di intelligence russe accusate di cyber-attacchi negli Usa. E la società russa di cyber security respinge le accuse rivoltele dall'agenzia di stampa Bloomberg di collaborare con i servizi segreti di Mosca (Fsb). Eugene Kaspersky, uno dei fondatori dell'azienda, ha risposto a Bloomberg scrivendo su Twitter che l'agenzia meriterebbe "un PhD per giornalismo da sauna".

Intanto, Kaspersky Lab denuncia di essere vittima della lotta geopolitica tra Russia e Usa.  La società si dice comunque pronta a rispondere alle richieste delle autorità americane.
"A quanto pare - dichiara l'azienda di sicurezza cibernetica - Kaspersky Lab è stata trascinata in una lotta geopolitica dove ogni parte sta provando a usare la società come una pedina".




 






