
BERLINO - Design elegante, innovazione spinta e connettività globale. Tre concetti che Huawei ha voluto coniugare nei nuovi MateBook presentati nella capitale tedesca: il MateBook X, il MateBook D e il MateBook E. I primi sono due notebook, e questa è una novità assoluta per l'azienda cinese, il terzo è un 2-in-1 evoluzione del primo MateBook. Tutti prodotti di fascia alta, sia chiaro, che ampliano la gamma di offerte mobile della cosiddetta "Apple d'Oriente" già radicata nei segmenti smartphone e tablet. Sorprende la scelta di sfornare due notebook, in netta controtendenza considerando che il mercato dei pc tradizionali boccheggia ormai da anni. A livello globale ha chiuso il primo trimestre 2017 con consegne in calo del 2,4% a 62,2 milioni di unità, fa sapere Gartner, secondo cui è sceso sotto il 63 milioni di pezzi per la prima volta dal 2007. Un report che contrasta con quello degli analisti di Idc, che però dal settore escludono i dispositivi convertibili di fascia alta come i Surface Pro di Microsoft: nel primi tre mesi dell'anno le consegne si sono attestate a 60,3 milioni di unità, con una crescita dello 0,6% che rappresenta il primo risultato positivo dal primo trimestre del 2012. Segnali migliori si intravedono - va detto - per la regione Emea (Europa, Medio Oriente e Africa), dove Idc ha registrato una crescita, seppur modesta, dell'1,6% nel primo trimestre. Forse poco per sperare in un'inversione di tendenza, ma è almeno il segno che qualcosa si muove da quelle parti.
Huawei scopre i notebook, ecco i MateBook X e D
Come che sia, Huawei ci crede ed è per questo che ha provato a ridefinire con la sua sensibilità il connubio tra personal computer e mobilità. Detto che resta da capire quanto spazio ci sia in questo momento per fare grandi numeri con un laptop certo non per tutte le tasche, i due notebook (di questi arriverà in Italia solo il modello da 13 pollici (e non quello da 15) piacciono al primo colpo per il loro design di alto livello, davvero molto curato. In particolare quello più piccolo che finisce per assomigliare tanto al MacBook 12 pollici di Apple del quale è per giunta più sottile: 12.5 contro 12,9 millimetri.

"E' il notebook da 13 pollici più sottile di tutti, più piccolo di un foglio A4", dice un entuasiasta Richard Yu, Ceo di Huawei Consumer business group. "Vi chiederete perché un notebook adesso. Noi lavoriamo per portare nel mercato innovazioni che ispirino le persone ad immaginare ed esplorare ciò che verrà. La nostra nuova linea flagship di MateBook dal design eccellente rende questo possibile. Con una nuova estetica di design mozzafiato e performance eccezionali, MateBook X e D sono i primi dispositivi caratterizzati dall'incredibile sistema audio Dolby Atmos. Complementi perfetti per il nostro smartphone, wearable e smart solutions IoT, i rivoluzionari MateBook X, MateBook E e MateBook D incontrano la visione dei nostri consumatori per un mondo digitale completo e connesso".





 
	         




 L'obiettivo insomma è catturare l'interesse di quelle persone che si dividono tra casa e lavoro e non parliamo soltanto di executive, di professionisti sempre in movimento per lavoro. La missione del MateBook è quindi dar loro un dispositivo che fornisca un'esperienza mobile completa, che si avvii in una manciata di secondi (sui notebook Huawei gira Windows 10), che sia resistente, abbia una sostanziosa autonomia (Huawei promette 10 ore di uso ininterrotto), un look & feel che faccia venir voglia di portarlo sempre con sé (piace l'alluminio satinato, al tatto un po' ruvido, della sua scocca) e che, naturalmente, pesi il minimo indispensabile. Esigenze alle quale Huawei, col suo MateBook X è convinta di aver dato una risposta.

"Il risultato che abbiamo ottenuto lo scorso anno con il primo MateBook ci ha dato fiducia e abbiamo deciso di puntare sui notebook", spiega Pier Giorgio Furcas, deputy general manager divisione consumer di Huawei Italia. "Abbiamo nel nostro Dna la spinta a differenziare i prodotti, completando l'offerta. Poi, se ci pensiamo, ultimamente è diventato difficile distinguere l'utente consumer dall'utente professionista e questa è già una prima motivazione. Un'altra è la ricerca della bellezza nel dispositivo stesso. Chi spende determinate cifre pretende che il suo computer sia anche cool".





 
	         




 Ma vediamo più da vicino questo laptop che in Italia arriverà a fine giugno al prezzo di 1399 euro: rapporto screen-to-body dell'88%, cornice esterna di soli 4.4 mm, schermo 4:3 con display 2k Gorilla Glass, niente ventola (grazie alla Huawei Space Cooling Technology che si ispira a soluzione aerospaziali) e processore Intel CoreTM i5-7200U di 7° generazione. Il MateBook X ha il sistema audio Dolby Atmos, che dona profondità e potenza al suono, e ha fatto sue le tecnologie di impronte digitali dallo smartphone Huawei, integrando il sensore di impronta digitale e il tasto di accensione in un pc Windows. Il MateBook in Italia sarà venduto solo nella colorazione dark grey, con 8GB di memoria e SSD di 256GB. Il suo fratello maggiore, il MateBook D, con lo schermo da 15,6 pollici, al momento non è previsto sui nostri scaffali.

Arriverà invece, e sempre a fine giugno, il MateBook E al prezzo di 1.199 euro, anche questo nella colorazione dark grey (Intel® CoreTM i5-7Y54, con 4GB di memoria e SSD di 256GB). E' in sostanza l'evoluzione del primo MateBook, il dispositivo Huawei 2-in-1 della casa cinese che ha riscosso un discreto successo. Interessante la tastiera Folio con un regolatore di angolazione fino a 160 gradi. Processore Intel CoreTM i5-7Y54 di 7° generazione (serie Y), così come un display touch-screen 2K con un rapporto screen-to-body dell'84%. E ancora: Dolby Audio Premium, batteria da 33.7Wh, un chip indipendente e criptato per l'autenticazione con impronte digitali, più accessori vari, inclusi il nuovo MateDock2 multifunzione e l'immancabile MatePen.






