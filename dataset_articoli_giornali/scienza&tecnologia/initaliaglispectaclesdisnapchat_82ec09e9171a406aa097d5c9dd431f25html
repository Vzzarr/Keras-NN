
            
            (ANSA) - ROMA, 2 GIU - Varcano il confine degli Stati Uniti e
arrivano anche in Italia gli Spectacles, gli occhiali-telecamera
lanciati qualche mese fa da Snapchat, l'app di messaggi 'usa e
getta' amata dai giovanissimi. La curiosità che forse li farà
diventare un nuovo tormentone per i teenager è che l'acquisto,
oltre che online, potrà avvenire attraverso distributori messi
per strada, come le caramelle o le bibite. In Italia il primo
sarà installato a Venezia, a seguire sono previsti altre città.   
				   Gli Spectacles sembrano degli occhiali da sole, e costano più
o meno lo stesso, che permettono di girare brevi video ('snap')
da 10 a 30 secondi con un tocco sull'asticella laterale. Video
che poi si possono condividere su Snapchat. Durante la
registrazione si accenderà una spia luminosa sia all'interno sia
all'esterno degli occhiali per avvisare che è in corso una
registrazione, un'accortezza che potrebbe mettere al riparo da
polemiche sulla privacy come fu per i Google Glass.   
				   Oltre all'Italia, gli Spectacles sbarcano nel Regno Unito,
Germania, Francia e Spagna. Snapchat è di proprietà della
compagnia Snap Inc, ora quotata a Wall Street. L'app è stata
creata da Evan Spiegel e Bobby Murphy nel 2011 e sta dando filo
da torcere per crescita utenti e creatività anche a Facebook e
Instagram. In media, Snapchat ha avuto 166 milioni di utenti
attivi in una giornata a livello globale nel primo trimestre
2017, di cui 55 milioni in Europa. (ANSA)
          