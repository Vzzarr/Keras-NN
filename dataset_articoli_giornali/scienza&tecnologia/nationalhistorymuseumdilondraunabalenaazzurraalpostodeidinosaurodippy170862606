
LONDRA - Da questo fine settimana il National History Museum ha un nuovo "portiere" all'ingresso: lo scheletro di una balena azzurra, l'animale più grande della terra, sospeso nel vuoto nella sua Hintze Hall, la grande sala che accoglie milioni di visitatori. Ha preso il posto di Dippy, come era affezionatamente soprannominato il dinosauro che dal 1979 faceva da "guardiano" all'entrata di uno dei più popolari musei di Londra, ora partito per una tournée che lo porterà per anni in giro per la Gran Bretagna. Fra i due bestioni c'è tuttavia un'importante differenza: Dippy è una scultura, copia di un sauropode originale, mentre la "Blue Whale" è autentica, l'immensa ossatura di una balenottera spiaggiata sulle coste dell'Irlanda nel 1891, dopo essere stata inseguita e ferita da una baleniera. Una triste fine, che tuttavia l'ha fatta approdare più di ottanta anni or sono al Museo di Storia Naturale di Londra, dove è rimasta esposta nel salone dedicato a questi giganteschi mammiferi marini.
 
Ora ha ottenuto il posto d'onore: le sue 4 tonnellate e mezzo mirano ad attirare la curiosità di scolaresche, studiosi e turisti nei confronti di tutta la sua specie. Ad accompagnare il "cambio della guardia" fra il dinosauro e la balena all'ingresso del museo, infatti, c'è una mostra intitolata "Whales: beneath the surface" (Balene: sotto la superfice), che resterà aperta fino al 28 febbraio dell'anno prossimo. L'esibizione comprende oltre 100 esemplari di balene dall'archivio del museo, allestite insieme per la prima volta, insieme a delfini e altri mammiferi del mare, per dimostrare il loro straordinario adattamento alla vita sott'acqua e insegnare come sono simili a noi. Un viaggio scientifico che ci porta indietro di 50 milioni di anni, sino all'evoluzione della balena come è oggi, rivelando in che modo questi pachidermi marini sono diventati socievoli, acquatici e in grado di comunicare fra loro a grandi distanze.
 
"Le balene sono creature incredibilmente misteriose e complesse", afferma Richard Sabin, curatore della mostra, che ha anche lo scopo di sottolineare i pericoli a cui vanno incontro in un mondo sempre più inquinato e sovra popolato. I visitatori potranno fra l'altro apprendere in che modo nuotano le balene, come si nutrono, respirano e digeriscono (incluso uno stomaco di balena visto da vicino), partecipare a un'esperienza sensoriale per sentire la "voce" delle balene e confrontare le dimensioni della propria mano con quelle di una pinna di balena. A differenza della stragrande maggioranza delle sale del museo, il cui accesso è gratuito, questo show è a pagamento e per chi non vuole la brutta sorpresa di non trovare biglietti nei giorni in cui visita Londra è consigliabile acquistarli in anticipo online sul sito del National History (con lo sconto): costano 11,50 sterline per un adulto, 7,50 per un bambino e ci sono offerte speciali per le famiglie. Altrimenti ci si può accontentare di ammirare lo scheletro della "balena blu" nel salone all'entrata: guardare quello non costa niente.






