
VIBER, l'app di messaggistica acquistata tre anni fa dal colosso giapponese Rakuten molto diffusa nelle economie emergenti e ormai su piazza da tanti anni, si aggiorna. Lo fa con una serie di estensioni utili ai suoi oltre 800 milioni di utenti nel mondo. Un bel rilancio, segno che c'è voglia di tornare a fare concorrenza a WhatsApp anche in altri mercati.
 
Fra la novità il supporto alla riproduzione diretta all'interno della chat dei video di YouTube così come la condivisione dei propri brani preferiti tramite Spotify e l'invio delle gif attraverso la celeberrima piattaforma Giphy, database sterminato di immagini animate e divertenti per ogni occasione. La nuova versione lancia anche l'integrazione con il sito d'informazione Vice e, ancora più importante, con Booking, il colosso delle prenotazioni alberghiere. Questi siti saranno utilizzabili all'interno delle conversazioni con gli amici.
 
Le "chat extension" erano state annunciate alla fine dello scorso anno e pensate appunto come arricchimento delle chat con gli amici, per eseguire rapidamente diverse operazioni senza uscire dall'app e perdere il filo del discorso. Vi si accede toccando l'icona della lente di ingrandimento accanto a quella della fotocamera: nella parte inferiore verrà visualizzato un elenco di estensioni fra cui quelle già citate e anche quella di Getty Images. Per quella di YouTube, per esempio, l'utente può cercare un video e lanciarlo nella conversazione con un solo tocco.
 
Solo il primo passo verso un allargamento delle possibilità, reso possibile dalle Api accessibili agli sviluppatori. L'aggiornamento è già disponibile per iOS, Android e per la versione desktop dell'app. Viber ha anche annunciato che lancerà servizi dedicati a mercati locali, dalla Russia alle Filippine fino a Bulgaria e Ungheria. 






