







IN UN'ARENA decisamente competitiva come quella dei produttori di smartphone, l'unica azienda europea in grado di tenere testa al dominio asiatico/americano è Wiko. In soli sei anni di attività, e appena quattro dall'espansione internazionale, il marchio francese è riuscito a farsi largo tra i big del settore. Oggi l'azienda fondata a Marsiglia da Laurent Dahan è il quarto brand a livello continentale a volume e, dice a Repubblica Simone Tornaghi, direttore per il Sud Europa di Wiko "vogliamo diventare il 5 produttore di cellulari al mondo entro il 2020".

Sfida certamente non facile, per centrare l'obiettivo Wiko proverà a sedurre l'ampia fascia di utenti sempre più attendi alle prestazioni ma anche al portafogli. E' per questo motivo che ha annunciato l'arrivo di due nuovi smartphone top di gamma: Wim e Wim Lite. I terminali in arrivo sul mercato italiano dalla fine di luglio alzano l'asticella della qualità con l'obiettivo di far uscire il marchio francese dalla nicchia degli smartphone a basso costo. "La nostra filosofia è sempre stata quella di offrire ai consumatori la migliore tecnologia possibile al giusto prezzo, senza inseguire per forza le novità, piuttosto mettendo a disposizione degli utenti ciò che è davvero utile", dice ancora Tornaghi.

Il nuovo smartphone Wim è una buona sintesi di questo ragionamento visto che vuole essere un ideale compromesso tra prezzo e prestazioni, senza eccessi e fronzoli. Stiamo parlando infatti di un 5.5 pollici Amoled Full HD, con 64 Gb di Rom espandibile con microSD e 4 Gb di Ram. Il motore del dispositivo è il nuovo Snapdragon 626 8-Core che Qualcomm ha sviluppato in collaborazione con Wiko, bilanciando al meglio potenza e consumo di batteria. Il reparto fotografico è quello che ha subito l'accelerazione maggiore rispetto ai precedenti modelli. Il nuovo flagship può fare affidamento su due fotocamere posteriori, una a colori e l'altra in bianco e nero, con sensore Sony IMX258, entrambe da 13 MP. A migliorare le immagini anche in condizioni di luce difficile ci pensa non solo il Dual LED Tone Flash e l'apertura di 2.0, ma soprattutto l'innovativa Qualcomm Clear Sight Technology e l'ottimizzazione firmata DxO. Gli utenti possono contare anche su una camera frontale da 16 MP, sulla possibilità di scattare in formato Raw e di effettuare video in 4K stabilizzati. Tutta questa qualità ha però un prezzo non proprio accessibile a tutti: 399,99 euro; il Wiko più costoso di sempre. Su questa fascia di prezzo l'azienda di Marsiglia se la dovrà vedere con marchi molto ben posizionati e con una gamma di telefoni decisamente interessanti.

Più probabile dunque il successo del fratello minore Wim Lite che sotto i 200 euro monta una fotocamera posteriore da 13 MP con Dual Flash Led, una frontale da 16 MP e sensore d'impronte digitali. Questo 5 pollici FHD IPS, supportato dal processore Snapdragon 435, 16Gb di Rom e 3 di Ram proverà a bissare i buoni risultati ottenuti dai procedenti modelli come il Fever. Il lancio dei nuovi terminali dimostra la volontà dell'azienda francese di voler competere ad armi pari con i diretti rivali, consapevole che per scalare posizioni deve necessariamente uscire dalla posizione di dominio acquisita nella fascia sotto i 150 euro e crescere a valore. Gli obiettivi dichiarati da Wiko sono infatti ambiziosi: +50% di fatturato nel 2017 a livello globale e ulteriore espansione internazionale, aggiungendo altri 10 paesi tra cui Grecia, Giappone ed Egitto agli attuali 30 in cui è già presente.






