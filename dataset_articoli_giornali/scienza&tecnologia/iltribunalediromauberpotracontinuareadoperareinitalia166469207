







Uber potrà operare in Italia. Lo ha deciso il Tribunale di Roma che ha accolto il ricorso della compagnia californiana e revocato così la propria ordinanza del 7 aprile con la quale era stato disposto il blocco del servizio Uber Black, l’unico da noi disponibile.
 
“Siamo davvero felici di poter annunciare a tutte le persone e agli oltre mille autisti partner di Uber che potranno continuare ad utilizzare la nostra applicazione. Ora più che mai è forte l’esigenza di aggiornare la normativa datata ancora in vigore, così da consentire alle nuove tecnologie di migliorare la vita dei cittadini e la mobilità delle città”, ha dichiarato la filiale italiana.

Uber potrà dunque proseguire nel nostro Paese anche se solo con uno dei suoi servizi più cari che raramente riesce a fare concorrenza a quello dei tassisti. Gli altri, come Uber Pop, Uber X e Uber Pool, continuano ad essere vietati come stabilito dal Tribunale di Torino con sentenza del 22 marzo 2017.

La decisione del Tribunale di Roma non pone la parola fine a questa vicenda che contrappone due fronti opposti e ha un impatto sulla mobilità nelle nostre città. La compagnia fondata da Travis Kalanick ultimamente si era detta disposta a sedersi ad un tavolo con i tassisti. Il responsabile per il sud Europa, Carles Lloret, proprio a Repubblica, aveva ammesso gli errori del passato e aperto alle trattative. Ma senza ottenere risposta. Nel frattempo altre app, iniziano da Via, si preparano a sbarcare nel nostro Paese.

Altroconsumo intanto sollecita nuovamente il ministro delle Infrastrutture e dei Trasporti Graziano Delrio chiedendo di far sedere ad tavolo le parti per arrivare all’attualizzazione della legge-quadro sui trasporti: "una legge ferma ormai a 25 anni fa, che difende lo status quo, impedisce l’ingresso nel mercato di nuovi operatori e soffoca la concorrenza", ha dichiarato la stessa organizzazione.






