







LA FIRMA ce la mettono quelli di Prisma Labs, la cui notorietà si è impennata qualche mese fa grazie all’omonima applicazione per filtri ed effetti fotografici artistici. Sticky AI, invece, punta a integrarsi nelle logiche delle chat e serve a trasformare i nostri selfie – ma non solo – in sticker da condividere via WhatsApp, Messenger, Messaggi o Telegram.
 
Il funzionamento è molto divertente. Una volta aperta l’app ci si può scattare una foto o pescarne una dalla galleria del proprio smartphone. Il programma propone a quel punto una serie di filtri – per ora solo tre più la possibilità di applicare un bordo bianco – da applicare con un tap sullo scatto. Quando si è deciso quello preferito non resta che condividerlo tramite tutte le applicazioni possibili, da Skype a Snapchat passando per Telegram. Oltre, ovviamente, a quelle più popolari. L’adesivo così ottenuto si può anche semplicemente salvare nel rullino.
 
Ovviamente l’uso più divertente è all’interno delle chat, dove l’effetto sticker è più chiaro ed evidente (mentre al di fuori l’immagine può sembrare una qualsiasi foto elaborata con certi filtri). Fra l’altro Sticky AI offre anche l'app integrata per Messaggi di Apple. Ed è in questa situazione che le foto di volta in volta elaborate si ritrovano raccolte tutte insieme in un unico set, pronte a essere spedite ai propri contatti. Proprio come i tanti set a disposizione con i soggetti più disparati.
 
Ovviamente gli adesivi – che vengono bene solo quando ci sono dei faccioni ben chiari nello scatto – si possono anche arricchire con delle scritte su sfondi colorati che li rendono più divertenti e appropriati a ogni occasione. Sticky AI è gratuita e disponibile per iOS ma dovrebbe arrivare a breve per Android.






