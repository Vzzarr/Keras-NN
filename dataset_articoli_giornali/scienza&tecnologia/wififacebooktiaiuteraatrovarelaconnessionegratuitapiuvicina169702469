







ROMA - Facebook ce la sta mettendo proprio tutta nella sua missione di connettere il mondo, a cui di recente ha dato anche una connotazione in un certo senso politica: creare comunità. Non con scarsi risultati, dato che stando agli ultimi dati il social ha raggiunto i due miliardi di utenti. Possiamo inserire in questa prospettiva un nuovo servizio che la compagnia sta ora rilasciando in tutto il mondo sia per sistemi operativi iOS che Android.
 
Nella versione anglofona si chiama Find Wifi - non si sa ancora se in italiano verrà battezzato in un altro modo - e si tratta di uno strumento che ci permetterà di trovare la connessione wifi, gratuita, più vicina noi. Non solo pubblica, ma anche quella messa a disposizione da attività commerciali nei paraggi. Una funzione che è stata testata a partire dallo scorso anno per telefonini Apple. E che, dopo le recensioni positive, adesso viene estesa. Si parte dal Regno Unito: saranno i britannici i primi a poter usufruire della nuova opportunità. Poi, come sempre accade, l'opzione diventerà disponibile per gli utenti di qualsiasi nazionalità.
 
Per sfruttarla, sarà necessario cercare su Facebook la pagina Find WiFi e cliccare "Mi piace". Dopo di che vedremo comparire un'icona rossa con accanto la scritta "Find WiFi" nel menù dell'applicazione Facebook, sotto "Amici, eventi, gruppi" e così via. A questo punto sarà sufficiente puntarci su il dito per accedere alla lista di wifi a portata di smartphone, senza dover consumare traffico dati né scucire un euro. Anche se c'è una controindicazione relativa alla privacy. Infatti, nello stesso blog aziendale precisano che lo strumento attiverà la geolocalizzazione, consentendo a Facebook di tracciare una dettagliata storia dei luoghi in cui siamo stati insieme al nostro, inseparabile, dispositivo. Potremo, però, successivamente cancellare queste informazioni dal Registro attività.
 






