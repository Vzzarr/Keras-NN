
Una piuma e una palla di cannone, se non trovassero la resistenza dell'aria, cadrebbero alla stessa velocità e toccherebbero il suolo nello stesso istante. Parola di Galileo Galilei che, leggenda vuole, facesse l'esperimento proprio dalla Torre di Pisa. Scopo del test era dimostrare che tutti i corpi cadono con la stessa accelerazione, indipendentemente dalla loro massa o composizione. A distanza di 400 anni, ci hanno provato anche i ricercatori dell'Università di Firenze a replicare l'esperimento. Solo che a "cadere", questa volta, non sono oggetti, ma atomi di rubidio. E il risultato è stato sorprendente: il principio di equivalenza della relatività generale di Einstein (tutti i corpi cadono allo stesso modo) funziona anche in un sistema quantistico. Vale a dire in tutto ciò che è infinitesimamente piccolo.
 
L'esperimento, chiamato "Magia", è stato realizzato nei laboratori del Dipartimento di Fisica e Astronomia dell'Università di Firenze da un team internazionale guidato da Guglielmo Tino, ordinario di Fisica della materia nell'ateneo fiorentino e associato dell'Istituto Nazionale di Fisica Nucleare e del Lens (Laboratorio europeo di spettroscopie non lineari). Dentro al progetto ci sono anche i ricercatori dell'Università di Bologna e dell'Agenzia Spaziale Europea, oltre ai fisici teorici delle Università di Vienna e di Queensland, in Australia. La ricerca è di quelle destinate a far parlare di sé. Tanto che la rivista scientifica Nature Communications le ha dedicato un articolo ("Quantum test of the equivalence principle for atoms in superpositions of internal energy eigenstates") proprio nel suo ultimo numero.
Università di Firenze, ecco come gli atomi obbediscono alla gravità












 
	         




"Il principio di equivalenza di Einstein - spiega il professor Tino - è alla base della relatività generale e ha un'importanza fondamentale per la comprensione della gravità e dello spazio-tempo. Questo principio implica l'equivalenza tra la massa inerziale e la massa gravitazionale e quindi che tutti i corpi cadono allo stesso modo". Eppure nessuno, fino a oggi, era andato a vedere cosa succede quando non si parla più di corpi, ma di particelle in stati puramente quantistici. Per provare il principio di equivalenza in un sistema estremamente piccolo i ricercatori hanno utilizzato l'interferometro atomico. Tramite questo strumento sofisticato, ideato e messo a punto a Firenze, hanno fatto cadere atomi di rubidio raffreddati a temperature prossime allo zero assoluto con luce laser e verificato che atomi in stati quantistici diversi cadessero allo stesso modo, raggiungendo una precisione estremamente elevata.
 
"Nell'esperimento realizzato a Firenze - precisa Tino - siamo riusciti per la prima volta a misurare l'accelerazione di gravità per atomi in stati quantistici detti di sovrapposizione, ossia analoghi a quelli che portano al paradosso del gatto di Schroedinger. Verificare il principio di equivalenza per sistemi descritti dalla fisica quantistica ha implicazioni molto profonde perché ancora oggi non si riesce a comprendere e descrivere teoricamente le relazioni tra questa e la fisica gravitazionale". Ma riuscire a misurare con altissima precisione la gravità ha anche dei risvolti pratici che possono aprire un mondo: "Questo permetterà di sviluppare nuovi sensori basati su tecnologie quantistiche per applicazioni in diversi campi - conclude Tino - come lo studio del moto del magma nei vulcani per prevedere le eruzioni, lo studio dei possibili precursori dei terremoti o la ricerca di giacimenti minerari e risorse sotterranee come oro e petrolio".






