
UN ALGORITMO in grado di "avvertire" la presenza di uno tsunami, ben prima che raggiunga la costa. Lo ha sviluppato un ricercatore italiano 27enne, Giorgio Savastano, dottorando in geodesia e geomatica all'Università "Sapienza" di Roma, in collaborazione con Augusto Mazzoni e Mattia Crespi (sempre della Sapienza) e alcuni ricercatori del Jet Propulsion Laboratory (Jpl) della Nasa. La scoperta, pubblicata sulla rivista Scientific Reports, potrà essere molto utile in sede di prevenzione, potenziando i sistemi di rivelazione già in uso.

L'algoritmo Varion (acronimo di "variometric approach for real-time ionosphere observation") sfrutta osservazioni provenienti da sistemi di navigazione satellitare, come Gps e Gnss, per misurare perturbazioni indotte dagli tsunami a livello della ionosfera (lo strato dell'atmosfera che si estende da circa 80 a 1000 chilometri sopra la superficie terreste). Il movimento di uno tsunami nell'oceano ha infatti l'effetto di spostare l'aria sovrastante, generando perturbazioni dell'atmosfera dette "onde di gravità". L'ampiezza di queste onde si amplifica all'aumentare della quota, e al di sopra dei 350 chilometri l'amplificazione è tale da causare variazioni apprezzabili nella densità di elettroni della ionosfera. 

"Sono proprio queste perturbazioni ciò che riusciamo a misurare con il segnale Gps", sottolinea Savastano direttamente dal Jet Propulsion Laboratory di Pasadena, che lo ospiterà fino al termine del suo dottorato. "La cosa veramente interessante è che riusciamo a 'vedere' queste onde di tsunami anche quando sono ancora in oceano aperto, alte solo pochi centimetri. E la rivelazione avviene in tempo reale". Di conseguenza l'uso di questo algoritmo potrebbe contribuire ad allungare i tempi tra la rivelazione di un possibile allarme e l'arrivo dello tsunami sulla costa, un aspetto fondamentale in termini di prevenzione. "Specialmente quando l'epicentro è distante dalla linea di costa, il sistema potrebbe consentire di incrementare il tempo a disposizione per dare l'allarme, arrivando anche al di sopra dei 30 minuti".

La nuova tecnica, in fase di implementazione all'interno della rete del Jpl (che fornisce dati in tempo reale provenienti da circa 230 stazioni in tutto il mondo), non è comunque pensata per sostituire i sistemi classici di prevenzione, ma per affiancarli, offrendo livelli di precisione più alti. "Esistono altre tecniche di allerta usate comunamente, come ad esempio le boe e i sismometri. L'idea è quella di integrare il nuovo algoritmo con gli altri sistemi, in modo da avere misure indipendenti che rendano la rivelazione affidabile ed eliminare i falsi positivi."

I risultati ottenuti rappresentano il coronamento di un lavoro durato circa due anni. "Ho iniziato a lavorare a questa idea nel 2015, insieme al mio gruppo di ricerca della Sapienza. Poi all'inizio del 2016, dopo aver vinto una borsa di studio del Consiglio nazionale degli ingegneri per trascorrere un periodo al Jpl, ho avuto l'opportunità di portare all'attenzione dei ricercatori americani l'idea di questo algoritmo, allora ancora in fase embrionale". Gli scienziati californiani hanno capito subito le potenzialità della tecnica, portando avanti lo studio con il giovane dottorando e il suo gruppo di ricerca romano, fino alla recente pubblicazione. "Qui a Pasadena ho trovato un ambiente molto stimolante e informale, e mi è stata data fiducia nonostante la mia giovane età. La speranza è ora di continuare a lavorare al Jpl anche dopo il dottorato".






