ROMA - Poste Italiane e SIA hanno siglato un accordo che consente ai titolari delle 24 milioni di carte di debito e carte Postepay di risparmiare facendo la spesa, grazie alla nuova App "Extra Sconti". La nuova applicazione utilizza un sistema, proprietario e brevettato da Ubiq che sfrutta una tecnologia unica di riconoscimento dei dati contenuti negli scontrini di cassa della grande distribuzione, quelli che riportano denominazione e indirizzo del punto vendita oltre ad una serie di dati sul prodotto. L'App è scaricabile gratuitamente in versione iOS dall'AppStore o in versione Android da Google Play.    "Extra Sconti" si basa su un servizio di digital marketing sviluppato da Ubiq, start-up recentemente acquisita da SIA, che tramite il meccanismo del 'cash-back' permette ai consumatori di ricevere denaro sul proprio conto corrente per ogni acquisto nei punti vendita della grande distribuzione di prodotti delle marche presenti nella "vetrina" della App stessa. Questa nuova iniziativa rientra nel programma 'Sconti BancoPosta' che dal suo lancio ad oggi ha accreditato ai titolari di carte oltre 80 milioni di euro di sconti in 'cash-back'. Il nuovo servizio Extra Sconti sarà a breve raggiungibile anche tramite App BancoPosta e AppPostepay, che contano circa 7,4 milioni di download.