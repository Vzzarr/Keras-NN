
GRANDI novità in arrivo per le emoji. Ma dal prossimo anno. Il comitato tecnico del consorzio Unicode, l'organizzazione internazionale che si occupa di uniformare testi e altri elementi grafici in lingue e su sistemi di diversi produttori tecnologici, ha ufficializzato una serie di candidature che hanno ottime speranze di finire sulle nostre tastierine nel giro di pochi mesi. Non si tratta solo delle già tanto chiacchierate figurine con le chiome rosse, del tutto emarginate dalla rappresentazione dell'attuale collezione di emoji, ma anche di altri tipi di tinte e acconciature.
 
Fra le candidature in lizza per il maxi aggiornamento del 2018, infatti, ci sono anche i soggetti con i capelli bianchi, quelli con i ricci, quelli con acconciature afroamericane e perfino una bella testolina completamente priva di capelli. Insomma, come ha notato qualcuno c'è speranza all’orizzonte anche per il resto del mondo del tutto ignorato dalle ormai insostituibili emoji, compagne pressoché onnipresenti nei nostri scambi continui tramite le applicazioni di messaggistica (e non solo). Eppure ancora lacunose sotto molti punti di vista.
 
Facebook Messenger, le nuove icone celebrano il ''girl power''
La proposta consiste dunque nell'introduzione di quattro nuove faccine che ovviamente, come tutte le altre profondamente riviste nei mesi scorsi, supporteranno e diverse gradazioni nelle tonalità della pelle e saranno disponibili sia in versione maschile che femminile. Ci sarà tuttavia da aspettare un po'. Stando alle parole di Jeremy Burge, fondatore di Emojipedia e membro del sottocomitato Emoji dell'Unicode, la prossima massiccia release arriverà non prima della metà del prossimo anno.
 
Le nuove 'gaymoji' di Grindr
    Alcuni esempi di come potrebbero essere queste nuove faccine sono stati pubblicati su Twitter dallo stesso Burge, rilanciando delle rappresentazioni grafiche realizzate dal designer Joshua M. Jones. Non sembra esserci invece speranza per chi ama colorarsi i capelli con tinte bizzarre: le capigliature delle nuove emoji saranno solo quelle naturali. Ai più creativi – i quali, c'è da scommettere, non ci metteranno troppo a protestare – toccherà arrangiarsi per esempio con l'immaginetta che omaggia David Bowie.






