
            
            (ANSA) - ROMA, 25 MAG - Non vi sono studi scientifici che
confermino che le onde elettromagnetiche prodotte dalle antenne
degli smartphone siano pericolose per la salute ma, nel dubbio,
Mercedes ha deciso di tenerle quanto più possibile "fuori" dagli
abitacoli delle sue macchine. Nell'era della connessione tra
cellulari e sistemi di bordo, la soluzione adottata dalla Casa
tedesca assicura una perfetta integrazione dei dispositivi
portatili di comunicazione con l'infotainment delle vetture. Da
Stoccarda comunicano che già da alcuni anni le automobili della
Stella sono dotate delle tecnologie necessarie ad assicurare
all'interno dell'abitacolo la protezione da onde
elettromagnetiche, un accorgimento che rientra nel nuovo
progetto 'Fit & Healthy', lanciato recentemente dal Costruttore.   
				Sulla nuova Classe E ha recentemente debuttato una soluzione che
"prevede l'integrazione del telefonino collegandolo con
l'antenna esterna. Tutto ciò è reso possibile grazie alla
tecnologia NFC, che non causa dispersione di onde
nell'abitacolo.   La "protezione" di guidatore e passeggeri può
realizzarsi poi con gli opzionali alloggiamenti per smartphone
da bracciolo centrale che, spiegano dalla Germania, permettono
di ridurre "le radiazioni nell'abitacolo tramite l'accoppiamento
del telefono all'antenna esterna, bypassando quella del
cellulare. Così facendo, il device acquisisce una migliore
ricezione, con la conseguenza che può diminuire l'emissione di
onde elettromagnetiche".   
				   Altra soluzione in listino è il modulo telefonico Bluetooth
con profilo SAP che, scrive il Costruttore, "riduce
ulteriormente le onde elettromagnetiche. Permette di collegare
il telefono cellulare attraverso lo standard Bluetooth SAP (SIM
Access Profile), gestendo direttamente le funzioni del veicolo
tramite inserimento della SIM Card nel lettore integrato.   
				   Questa tecnologia rende innocuo il telefono che trasmette
esclusivamente i dati della scheda al modulo integrato",
limitando ulteriormente "le onde elettromagnetiche all'interno
dell'abitacolo, in quanto appoggiando il telefono all'interno
del bracciolo, il device viene a trovarsi direttamente a
contatto con il ricevitore Bluetooth, evitando la dispersione di
onde verso i passeggeri".   
				          