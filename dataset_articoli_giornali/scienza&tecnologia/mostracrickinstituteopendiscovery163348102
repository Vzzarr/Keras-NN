
LONDRA  - Sai quello che cerchi, ma non sai quello che trovi. Il vecchio adagio di saggezza popolare è praticamente il motto della prima mostra organizzata dal Francis Crick Institute, l'istituto di ricerche biomediche più importante d'Europa, che ha aperto a Londra lo scorso anno. Un centro internazionale di studio al livello più avanzato, che tuttavia ha tra i suoi obiettivi anche quello di allargare la conoscenza scientifica generale e aprire letteralmente le sue porte al pubblico.

Per questo il Crick, gigantesco edificio dalle ardite forme architettoniche, proprio di fronte alla stazione di St Pancras da cui parte il treno Eurostar per Parigi e a due passi dall'adiacente stazione della metropolitana e ferroviaria di King's Cross, ovvero nel cuore della capitale britannica, organizzerà anche esibizioni e dibattiti.
 
La mostra "Open for Discovery" (alla lettera: aperto per la scoperta) è la prima, inaugurata oggi per la stampa, aperta al pubblico dal 20 aprile fino al prossimo 28 ottobre (quattro giorni alla settimana: dal mercoledì al sabato), con ingresso rigorosamente gratuito.

LEGGI Francis Crick Institute, Londra: la casa dei geni

Scopo della rassegna è presentare in modo "onesto" le ricerche scientifiche: i passi falsi, le scoperte fatte per caso, i progressi lenti e minuscoli ma egualmente cruciali e anche naturalmente i grandi passi avanti. La mostra esamina in profondità un ampio spettro di aree di ricerca biomedica, tra cui gli studi su cancro, tubercolosi, influenza e Dna.
 
Ogni scoperta scientifica viene raccontata attraverso oggetti, audio, video, immagini e testi, dal facsimile di una lettera scritta da Francis Crick al proprio figlio di 12 anni per spiegargli la sua scoperta della struttura del Dna alla descrizione dei più avanzati trattamenti per la cura dei tumori.

Ogni sezione contiene disegni, dati, ritagli di giornali dell'epoca, corrispondenze private, animazioni e immagini al microscopio. "La mostra invita il pubblico a riflettere sulla natura delle scoperte scientifiche, a comprendere su cosa spinge uno scienziato a lavorare fino a tarda notte, a condividere l'eccitazione intellettuale e creative che accompagna ogni scoperta", ha detto sir Paul Nurse, il direttore del Crick, presentando l'evento.

"L'obiettivo è fare capire ai visitatori perché l'arrivo dell'influenza ogni inverno è così pericoloso, in che modo il cancro sfrutta il corpo umano per diffondersi e quando la tubercolosi è stata vinta", spiega la dottoressa Anna Faherty, curatrice della manifestazione, "ma anche l'importanza di porsi domande e condividere idee per superare gli ostacoli della ricerca scientifica".
 
Ogni visitatore può compilare una cartolina in cui scrivere una domanda, una curiosità qualsiasi, sul corpo umano, sulle malattie e su come curarle, a cui gli studiosi del Crick daranno una risposta. Tenendo presente, come sottolinea Julian Downward, uno degli scienziati che lavorano al Crick, che nella ricerca scientifica "non sai esattamente quello che cerchi, spesso cerchi semplicemente qualcosa di interessante e di differente, che può contenere indizi per andare avanti".






