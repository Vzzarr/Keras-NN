
            
            (ANSA) - ROMA, 12 LUG - Il vicepresidente di Apple Eddy Cue
si mette all'asta per una buona causa, combattere l'autismo.   
				Eddy Cue, a capo della divisione Internet Software and Services
della Mela, si offre per un pranzo 'blindato' all'Apple Park, il
nuovo faraonico Campus di Cupertino in California. L'asta ha un
valore stimato di 50mila dollari e per fare un'offerta c'è tempo
fino al 25 luglio. La cifra raccolta sarà destinata all'Autism
Movement Therapy, una organizzazione californiana senza scopo di
lucro che assiste persone con autismo attraverso un programma
speciale che combina musica e movimento.   
				    Per partecipare bisogna aver compiuto almeno 18 anni, la
data del pranzo verrà fissata compatibilmente con gli impegni di
entrambi i partecipanti tra il 1 agosto 2017 e il 30 giugno
2018. Nel testo dell'asta viene espressamente citato il divieto
di scattare fotografie.   
				    Eddy Cue è già protagonista di una simile iniziativa: si è
messo all'asta per beneficenza su Charitybuzz per la fondazione
statunitense NABC (National Association of Basketball Coaches)
che supporta iniziative nel campo dell'istruzione.   
				          