
IL PRIMO si chiamava Arirang ed era stato distribuito (non si sa come né in quali quantità) nel 2013. Adesso, direttamente dalla Corea del Nord, il Paese più isolato del mondo dove si contano appena una trentina di siti internet e poche migliaia di persone autorizzate a navigare su internet (ma esiste una intranet, cioè una rete nazionale battezzata Kwangmyong con poche risorse da consultare e ovviamente scollegata dal network internazionale) arriva il nuovo smartphone: Jindallae 3. Cioè "azalea".

Progettato e prodotto interamente dalla nordcoreana Mangyongdae Information Technology Corporation, il nuovo telefono - disponibile in nero e bianco, "versatile e multifunzionale" assicurano dal regime - è stato annunciato dall'agenzia di stampa governativa Dprk Today. Il punto è che sembra una strana mescolanza fra iPhone e prodotti Samsung. Un po' troppo, a dirla tutta. Se il tastone Home che è ovale e ricorda i dispositivi Android, infatti, il sistema operativo sembra invece una versione da combattimento di iOS sebbene giri probabilmente su una release modificata di Android o sul sistema operativo di casa, Red Star 3.0 OS.

Difficile saperne di più. L'agenzia di Kim Jong-un non ha diffuso ulteriori specifiche tecniche - tanto che si può ben dubitare che il prodotto esista davvero e sia destinato alla distribuzione, per quanto limitata, a qualche gruppo di cittadini nordcoreani. Sebbene, come si diceva, Jindallae 3 non sia il primo smartphone targato Pyongyang, c'è anche da dire che i dubbi sul predecessore Arirang non sono mai stati fugati del tutto. Non fu probabilmente tutta farina del sacco nordcoreano: realizzato in Cina, veniva solo impacchettato oltre confine. 

Complicato capire anche l'utenza mobile del Paese. Secondo dati risalenti al 2014 Koryolink, la compagnia di telecomunicazioni di Stato, segnalava più di 2,5 milioni di utenti. Un numero che tutti gli osservatori considerano sproporzionato. Qualche settimana fa il regime aveva annunciato anche un nuovo tablet battezzato "Ryonghung IPad" e realizzato dalla Myohyang IT. Il plagio continuo, ovviamente sotto il profilo del design ma anche nel tentativo di imitare applicazioni e ambienti dei sistemi più popolari del mondo come i prodotti Apple (di cui Kim Jong-un si dice sia un grande fan) e Samsung non è cosa nuova. Oltre al recente iPad sono spuntati nel corso degli anni computer da scrivania uguali alle ultime versioni di Cupertino.






