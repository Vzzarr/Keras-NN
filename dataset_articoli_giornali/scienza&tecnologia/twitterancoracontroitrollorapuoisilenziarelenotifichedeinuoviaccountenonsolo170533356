
LA LOTTA ai troll, i molestatori e gli odiatori di professione su Twitter si fa più dura. Il social network del passerotto ha aggiunto alcune nuove opzioni alle impostazioni di controllo delle notifiche. Fra le altre cose ci consentiranno di silenziare e disattivare anche quelle provenienti dagli account che non seguiamo o che non ci seguono o dai nuovi account. Un modo per tenere lontani i contenuti che non vogliamo vedere, gli attacchi, gli insulti, le oscenità. Che spesso provengono da account neonati o con cui non abbiamo appunto alcun collegamento, né in un senso né nell’altro.

Nello specifico il nuovo strumento aiuta a silenziare il fracasso dei troll con tre nuove opzioni per silenziare le notifiche provenienti dagli account appena aperti, da chi non seguiamo o da chi non ci segue. Il tutto in automatico entrando nelle Impostazioni e continuando nei Filtri avanzati, stabilendo in autonomia che genere di notifiche bloccare. Ennesima tappa della battaglia della piattaforma – che spesso perde utenti proprio a causa dell’elevato tasso di aggressività che si scatena fra discussioni e risposte – dopo il Filtro di qualità, che elimina cinguettii inutili come quelli duplicati o i contenuti potenzialmente automatizzati – e la disattivazione delle notifiche di risposta nelle chat degli utenti bloccati o silenziati.

Ancora lo scorso marzo Twitter aveva diffuso una serie di strumenti per silenziare le persone che non hanno aggiunto una foto profilo o verificato email e numero di telefono. Anche quei parametri sono disponibili nella stessa sezione dei nuovi tool di sicurezza. Così come aveva aggiunto il controllo dei messaggi diretti in stile Facebook, spedendo quelli di chi non ci segue (o di chi non seguiamo) un una casella a parte.

Certo, è difficile che il nuovo sistema possa produrre cambiamenti profondi alle logiche a volte spietate della piattaforma guidata da Jack Dorsey. Ma almeno potrà ridurre il fastidio prodotto da chi battezza sempre nuovi profili al solo scopo di diffondere insulti o prendere di mira gli utenti che discutono pacificamente, seminando nervosismo.






