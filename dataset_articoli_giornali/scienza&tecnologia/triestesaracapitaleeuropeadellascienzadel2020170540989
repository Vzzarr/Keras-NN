
TRIESTE sarà la Capitale Europea della Scienza del 2020. Lo ha annunciato il presidente della Fondazione Internazionale Trieste, Stefano Fantoni, in una conferenza stampa nella sede dell'Ictp, il Centro Internazionale di fisica teorica "Abdus Salam", a Trieste, con la presidente della Regione Friuli Venezia Giulia, Debora Serracchiani, e il sindaco della città, Roberto Dipiazza. Al ballottaggio finale, Trieste ha battuto l'accoppiata degli atenei olandesi di Leida e L'Aia.

La scelta di Trieste come Capitale Europea della Scienza 2020 è "un orgoglio nazionale e non solo per la città. Quando la squadra Italia fa sistema riesce a vincere", ha detto la ministra dell'Istruzione, Valeria Fedeli, intervenendo in videoconferenza durante l'annuncio della designazione. Mi voglio congratulare - ha continuato il ministro - con voi per questa straordinaria notizia. Ho molto sostenuto questa candidatura assieme alla presidente Debora Serracchiani. Saluto il sindaco e tutti gli attori di questa vittoria che ci inorgoglisce molto e che dà all'Italia un ulteriore forte contributo per evidenziare gli investimenti che il ministero vuole fare - ha concluso Fedeli - sull'importanza dell'università e della ricerca"






