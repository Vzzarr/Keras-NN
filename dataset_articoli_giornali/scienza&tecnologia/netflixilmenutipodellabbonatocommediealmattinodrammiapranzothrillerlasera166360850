







QUANDO ci mettiamo davanti a Netflix, che sia di fronte a una smart tv, al laptop o su un tablet? E cosa vediamo? La piattaforma californiana di serie tv e film in streaming ha diffuso dei dati curiosi sulle abitudini di fruizione fra i propri utenti, ricavati dall’analisi di 77 milioni di account in 22 Paesi in un periodo di sei mesi. Per capire come questi saltino fra commedie, drammi, thriller e altri generi a seconda delle ore della giornata e delle abitudini regionali.
 
L’orologio fornisce ovviamente una scansione anche al palinsesto personale degli utenti, che nel mondo sono appena diventati 100 milioni. A quanto pare la giornata parte con le commedie, dunque con cose leggere, preferite la mattina. Nelle ore centrali della giornata, invece, spiccano i drammi. Il prime time, o almeno quello che così si definiva una volta, è al contrario riservato ai prodotti in qualche modo etichettabili come thriller mentre a tarda notte si torna al punto di partenza, preferendo contenuti più divertenti e scacciapensieri.
 
L’obiettivo di Netflix, ovviamente, è sottolineare come le abitudini degli spettatori siano ormai lontane anni luce dalla vecchia logica del palinsesto deciso dai programmisti e dai manager delle emittenti tradizionali: “Per anni le nostre vite hanno girato intorno alla televisione – ha spiegato la vicepresidente dei contenuti Cindy Holland – adesso è l’opposto”.
 
Nel dettaglio, alle 6 del mattino c’è una tendenza più spiccata del 34% rispetto ad altre fasce orarie a guardare commedie come The Office o Unbreakable Kimmy Schmidt. Fra mezzogiorno e le due di pomeriggio, invece, si vira verso titoli come Orange is the New black o Grey’s Anatomy (il 47% di tutti i contenuti visti in quella fascia oraria). La prima serata, a partire dalle 21 anche se dipende a seconda dei mercati (in India coincide con le 5 del pomeriggio e in Argentina, Messico e Singapore con le 22), è invece riservata a pezzi forti come The Walking Dead, Breaking Bad o il fenomeno Stranger Things, con un picco del 27% rispetto ad altri momenti della giornata. Poi, dalle 23, si torna alla leggerezza e perfino a virare sui cartoon come Bojack Horseman.
 
E i nottambuli? Preferiscono i documentari: fra mezzanotte e le sei di mattina vanno fortissimo titoli come Planet Earth o Making a Murderer con una crescita del 24%. Quanto, infine, ai contenuti per i bambini, ci sono certe aree – come Italia, Germania e Spagna – in cui vanno alla grande per tutto l’arco della giornata, fra le 7 di mattina e le 7 di sera.
 






