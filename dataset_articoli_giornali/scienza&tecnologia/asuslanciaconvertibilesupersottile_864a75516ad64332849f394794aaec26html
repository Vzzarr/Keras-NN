ROMA - I nuovi laptop di Asus, super sottili, hanno galvanizzato l'attenzione all'apertura del Computex di Taipei. Nella vetrina "di casa" il costruttore taiwanese ha svelato le nuove linee di portatili ZenBook e VivoBook, tutti basati su Windows 10 e dotati di processori Intel di settima generazione.Tra i prodotti presentati i riflettori si sono accesi in particolare sullo ZenBook Flip S, che coi suoi 10,9 millimetri di spessore è presentato da Asus come il "laptop convertibile più sottile al mondo". Anche il peso può dare filo da torcere alla concorrenza: appena 1,1 chili. Lo schermo, da 13,3 pollici, si può ruotare fino a 360 gradi. Presentati anche altri due ZenBook. Il Pro UX550 ha un display da 15,6 pollici e pesa meno di due chili con un spessore di 18,9 millimetri. Gioca sul fattore portabilità pure lo ZenBook 3 Deluxe, laptop da 14 pollici spesso 12,9 millimetri.A Taipei Asus ha presentato anche nuovi VivoBook, il modello S (quello di fascia più bassa con un prezzo di partenza di circa 500 dollari) e il VivoBook Pro. In esposizione pure lo smartphone ZenFone AR, svelato all'ultimo Ces di Las Vegas, compatibile con le tecnologie Tango e Daydream di Google per la realtà aumentata e virtuale.