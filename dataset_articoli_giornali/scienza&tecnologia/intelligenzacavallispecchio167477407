
CHE I CAVALLI fossero intelligenti già lo sapevamo, tanto che uno studio pubblicato su PNAS nel 2010 dalla zoologa Susanne Shultz, e basato sull’aumento delle dimensioni del cervello, li poneva al secondo posto in questa speciale classifica evolutiva, immediatamente dopo le scimmie. Merito delle sviluppate competenze cognitive e percettive richieste dal loro complesso sistema sociale.

Tuttavia, per comprendere gli stati d’animo negli altri individui è necessario confrontarli con i propri, riconoscendoli prima di tutto in noi stessi. A partire da queste premesse, un gruppo di ricercatori dell’Università di Pisa e del Museo di Storia Naturale cittadino ha realizzato uno studio pilota, i cui risultati sono apparsi sulla rivista PlosOne, per verificare se i cavalli siano capaci di riconoscersi allo specchio.

"Al di fuori delle scimmie antropomorfe, la capacità di identificarsi con la propria immagine riflessa è stata finora dimostrata solamente in pochi animali" premette Paolo Baragli, ricercatore del Dipartimento di Scienze Veterinarie che insieme alle colleghe Elisa Demuru, Chiara Scopa ed Elisabetta Palagi ha firmato lo studio.  

Elefanti, delfini e gazze sono specie dalle spiccate attitudini sociali. Proprio come i cavalli, esaminati dai ricercatori tramite la rodata tecnica del mark test. Messo a punto per gli scimpanzé, il mark test consiste nell’applicare una marcatura colorata su un punto del corpo che l'animale può vedere solo con l'aiuto di una superficie riflettente.

Come controllo si applica una marcatura trasparente, invisibile, che garantisce la stessa sensazione tattile della marcatura colorata, senza però fornire alcuno stimolo visivo. 


Confronto tra la marcatura colorata e quella trasparente di controllo che garantisce la stessa sensazione tattile (immagine: Università di Pisa)



 
	         




"In un primo momento l’animale interpreta l’immagine riflessa come un altro individuo e cerca perciò di instaurarci una relazione sociale: non sono rari anche i comportamenti aggressivi", prosegue Baragli.

La puntuale ricezione degli stessi segnali lanciati, induce infine il cavallo a sospettare che ci sia qualcosa che non va. Ha quindi inizio un’esplorazione multisensoriale per svelare il mistero. "Il cavallo non crede ai suoi occhi: annusa lo specchio e sporge la testa per osservare che cosa si celi dietro la superficie" sorride il ricercatore.

L’identificazione nell’immagine riflessa ha infine luogo attraverso una serie di comportamenti di prova: l’animale attua una serie di movenze volte a interagire con la marcatura, provando per esempio a grattarla via.
Cavalli allo specchio












 
	         




Nell’esperimento, tre dei quattro cavalli esaminati raggiungevano questa fase, grattandosi più frequentemente la guancia sinistra quando su di essa era presente il segno colorato rispetto a quando la stessa guancia era marcata con il segno trasparente.

"Sebbene siano stati osservati alcuni comportamenti che i cavalli mettono in atto esclusivamente davanti allo specchio, i nostri sono risultati preliminari che non confermano appieno la capacità di riconoscersi allo specchio da parte dei cavalli" frena Baragli.

L’esperimento è però servito a calibrare il mark test alle caratteristiche dei cavalli: "Non è detto che il mark test tradizionale sia adatto a tutte le specie, basti pensare alle differenze che esistono tra uno scimpanzé e un cavallo" continua Baragli.

Per esempio, dopo altri test preliminari fatti con cavalli diversi, i ricercatori hanno ridotto a un giorno il periodo di esposizione passiva allo specchio che precede la marcatura e quindi l’inizio dell’esperimento vero e proprio.

"A differenza degli elefanti che nei tre giorni previsti lo ispezionavano quotidianamente, dopo il primo giorno i cavalli finivano per disinteressarsene, il che potrebbe indicare una capacità di elaborazione delle informazioni diversa fra questi due animali" ricorda Baragli.

Si tratta di un punto di partenza quindi, un’indagine esplorativa del tutto simile a quella che compie l’animale davanti a un’entità sconosciuta come lo specchio. Perché in fondo, più che i cavalli, la vera domanda potrebbe riguardare l’essere umano: "Come si chiede l'etologo Frans de Waal in un recente libro – conclude Baragli – Siamo così intelligenti da capire l’intelligenza degli animali?"






