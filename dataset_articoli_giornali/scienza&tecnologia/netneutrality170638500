
NEW YORK. Facebook, Google, Amazon, Twitter, Snapchat, AirBnb, YouPorn (sì, anche lui) e altre migliaia di società si sono unite per un unico obiettivo: la net neutrality, cioè la neutralità di Internet. La clamorosa protesta collettiva, che sta interessando centinaia di milioni di americani, è scattata oggi negli Stati Uniti: tutti insieme per preservare l'uguaglianza per ogni utente del web, senza discriminazioni, come quella di una velocità di connessione maggiore concessa a chi paga di più.

E così, dal social di Zuckerberg al portale dei desideri creato da Bezos, oggi negli Stati Uniti tutti i loro siti posteranno pubblicità pop-up che rimanderanno ai siti delle agenzie competenti per protestare contro la possibile modifica alla legge della net neutrality, fortemente difesa da Obama negli anni scorsi. Oppure Facebook, Google e gli altri posteranno sui loro siti simulazioni di connessioni a velocità differente per far capire ai propri utenti a cosa andrebbero intorno se cambiassero le norme.

L'allarme è scattato ufficialmente lo scorso aprile, quando Ajit Pai, a capo della Commissione Federale delle Comunicazioni americana, ha annunciato la rottamazione delle vecchie norme sul web, scatenando il panico. Anche perché il presidente Donald Trump condivide la linea di Pai. La questione ruota tutta sulla preservazione dell'uguaglianza della Rete per tutti, gratis. Quello che vorrebbe invece Pai, Trump e soprattutto le aziende provider di Internet, cioè quelle che forniscono la connessione online ai singoli cittadini e aziende, sarebbe una rivoluzione: diversificare velocità e qualità del servizio, a pagamento. In pratica, Internet non sarebbe più un ristorante "mangia quanto vuoi" ma à la carte: più paghi, più servizi e qualità ricevi.

Chi vuole cambiare le norme attuali sostiene che il sistema così com'è oggi non funziona perché limita lo sviluppo e le potenzialità di Internet. Ma questa è una "rivoluzione" inaccettabile per la stragrande maggioranza degli utenti e delle aziende americane. Cui oggi si è unito persino l'operatore telefonico americano At&t, da tempo contrario all'"uguaglianza" in Rete. Ha cambiato idea anche lui. I (ricchissimi) promotori della protesta, che ovviamente hanno anche i loro interessi, sono fiduciosi: la spunteranno anche questa volta. "I provider di Internet vogliono creare corsie preferenziali a chi paga di più", ha detto Corey Price, vicepresidente del sito di video porno YouPorn, "questo significherà una velocità in streaming più lenta per gli altri che non potranno pagare. E questo sarà un problema per tutti, anche per il porno online, come si può immaginare". 






