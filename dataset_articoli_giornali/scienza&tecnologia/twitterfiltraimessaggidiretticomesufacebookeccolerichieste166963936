
PRIMA ci si poteva inviare messaggi diretti solo se ci si seguiva a vicenda. Poi, ormai da due anni, quel muro è stato abbattuto e chiunque può scambiarsi messaggi con chiunque altro. Anche se la scelta può essere sospesa, si può cioè scegliere di tornare alla situazione precedente. Adesso, un po’o come succede su Facebook, Twitter inizierà a filtrare i messaggi diretti che ci arrivino da account che non seguiamo.

Sì, si tratta delle famose “Richiese di messaggio” che già abbiamo conosciuto sul social di Mark Zuckerberg. Su Twitter si chiameranno solo “Richieste”. Come funziona il controllo? Semplice. I messaggi ricevuti da utenti che seguiamo o con i quali
abbiamo già chiacchierato in passato saranno infilati nella tradizionale cartella Messaggi ricevuti. E ovviamente ne riceveremo le notifiche, se abilitate, o il puntino dell’aggiornamento nella sezione corrispondente. Tutto normale. Al contrario, quando a scriverci sarà qualcuno di cui non siamo follower potremo leggere il messaggio in anteprima e decidere se accettarlo o rifiutarlo. Ovviamente il mittente non avrà alcuna notifica sul fatto se abbiamo o meno approvato quella richiesta.

Il filtro funzionerà, come si diceva, solo per quegli utenti che hanno abilitato l’opzione Ricevi messaggi da chiunque (la si può modificare cliccando da desktop sulla propria immagine, selezionando “Impostazioni e privacy” e poi “Privacy e sicurezza”). “Anche le nuove conversazioni di gruppo in cui vieni aggiunto da persone che non segui appariranno in Richieste” spiega Twitter nella sezione di supporto. Poi cosa succede? “Entrando nella conversazione ti verrà chiesto se vuoi eliminare o accettare il messaggio. Accettando il messaggio potrai interagire con l’utente e il messaggio verrà spostato nei tuoi messaggi in arrivo. Ricorda che nessuno saprà che hai visto il messaggio finché non accetti la richiesta”.

Al contrario, il messaggio viene rimosso dai messaggi in arrivo se viene eliminato. Anche se questa scelta non impedirà a quell'account di inviarti messaggi in futuro. La novità è in fase di implementazione in questi giorni.






