
SCIENZA, esplorazione e storytelling come motori del “cambiamento”. E’ il tema che ispira la dodicesima edizione del Festival delle Scienze, che da quest’anno prende il nome di National Geographic Festival delle Scienze grazie alla partnership con National Geographic, da 130 anni punto di riferimento mondiale per la ricerca e la divulgazione scientifica. All’Auditorium Parco della Musica di Roma dall’11 al 14 maggio scienziati, filosofi, giornalisti e personaggi del mondo dello spettacolo sono invitati a discutere e raccontare la propria esperienza per rileggere in positivo le trasformazioni cui assistiamo, tra scienza e ambiente. E affrontare i problemi di oggi: riscaldamento globale, vecchie e nuove fonti di energia, sviluppo delle città, crescita e decrescita demografica, il futuro dell’occupazione e le nuove tecnologie.

Ad aprire il festival Jane Goodall, primatologa di fama internazionale, con una lectio magistralis dedicata alla sua decennale esperienza di ricerca sugli scimpanzé; cui seguirà un incontro, assieme alla primatologa Chloé Cipolletta, per illustrare i finanziamenti National Geographic alla ricerca scientifica.

La serata di chiusura vedrà protagonista Patti Smith, l’artista da sempre impegnata nel sociale e, oggi più che mai, nella lotta ai cambiamenti climatici, intervistata dal direttore di National Geographic Italia e Le Scienze, Marco Cattaneo. Infine, il nostro mondo raccontato dai maestri della fotografia: è la mostra “Pianeta fragile”, allestita nel foyer dell’Auditorium fino al 21 maggio.

Il programma completo sul sitowww.auditorium.com. I biglietti (al costo di 3 euro per evento) sono in prevendita su TicketOne.






