
Trondheim (Norvegia) - Tre medaglie in tutto a chi la scienza, in un modo o nell’altro, la divulga e la diffonde. Sotto il cielo plumbeo di Trondheim, poco meno di 500 chilometri a nord di Oslo, sono state consegnate le Stephen Hawking Science Medals allo Starmus Festival. Fra premi Nobel, quest’anno ce ne sono ben undici, giornalisti come Larry King e registi del calibro di Oliver Stone, le medaglie appena istituite sono andate all’astrofisico americano Neil deGrasse Tyson, divenuto un volto noto della tv, al musicista francese Jean-Michel Jarre e a Chuck Lorre e Bill Prady, gli autori della serie The Big Bang Theory. Questi ultimi due non erano presenti, ma si sono collegati dagli Stati Uniti.
 
Le medaglie hanno da un lato il ritratto di Stephen Hawking realizzato dal cosmonauta russo Alexei Leonov, che da sempre dipinge nei ritagli di tempo. Nel 1965 fu il primo a fare una passeggiata nello spazio uscendo per 12 minuti dalla Voskhod 2. Doveva esserci anche lui qui allo Starmus, ma all’ultimo ha deciso di restare a casa per problemi di salute.

Nonostante la sua assenza, l’anteprima europea del film Spacewalk di Dmitriy Kiselev, prodotto da Timur Bekmambetov (Da Night Watch al Ben-Hur del 2016), si è svolta comunque in un cinema del centro di Trondheim, zeppo di grandi nomi della ricerca scientifica. Ripercorre in chiave hollywoodiana, in puro stile Apollo 13, le gesta dell’Unione Sovietica nella corsa allo spazio. “Del resto sulla Luna ci siamo andati per fermare i comunisti e non certo per passione per l’esportazione”, commenta Neil deGrasse Tyson poco prima di ricevere il riconoscimento.

Sull’altro lato della medaglia invece c’è un astronauta collegato ad una chitarra elettrica. Questo del resto è un festival che è a metà fra le stelle (star) e la musica (mus). Fondato dal chitarrista dei Queen Brian May, che ha un passato da scienziato, è curato dal suo amico astronomo Garik Israelian e ospitato dalla Norwegian University of Science and Technology (Ntnu).
 
Le Stephen Hawking Science Medals, consegnate dall’erede al trono di Norvegia, il principe Haakon accompagnato dalla moglie Mette-Marit, rispecchiano lo spirito unico di quest’evento nato a Tenerife quattro anni fa. Durante la scorsa edizione, quando ancora il premio non era stato intitolato ad Hawking, a vincerlo era stato il compositore Hans Zimmer, assieme a Jim Al-Khalili per la sua divulgazione in tv e ai registi David Kaplan e Mark Levinson per il documentario Particle Fever.







