
PECHINO – È la più improbabile santa alleanza mai apparecchiata per arginare il potere del web. Da una parte il re di Thailandia. Dall'altra il regime comunista del Vietnam. In mezzo, l'Indonesia che sembra sempre più scivolare pericolosamente sulla via della sharia. È un blocco imponente che raccoglie una popolazione di oltre 600 milioni di persone: grande due volte e mezzo gli Stati Uniti d'America. E soprattutto è un blocco che manovra all'ombra di questa Cina che già da tempo sta riscrivendo pro domo sua le regole di internet. È la prima guerra mondiale dei social: e forse anche l'ultima occasione per salvare il libero web nei (quasi) liberi stati di quaggiù.

Al nuovo re di Thailandia, Vajiralongkorn, il figlio di quel Bhumibol che da ragazzo suonava il jazz con Benny Goodman, non piacciono i post che su Facebook si permettono di criticare la monarchia. E non è solo una questione di gusti: Bangkok ha chiesto ufficialmente di bloccarli. I nipotini di Ho Chi Min non sopportano invece i video di Facebook che contestano la penultima (con Pechino) stella rossa. E in Indonesia, infine, le news che corrono su Facebook, Twitter e YouTube vengono considerate quasi tutte fake e accusate di istigare all'odio religioso. Tant'è che il ministero delle Comunicazioni – riferisce il Financial Times – minaccia di introdurre una legge per bloccare i contenuti "odiosi" come quella appena introdotta in Germania. Con la piccola differenza che a Berlino finora non si è mai visto sulla pubblica piazza uno spettacolo questo sì davvero odioso come quello andato in scena laggiù: la fustigazione di due omosessuali. E nessuno si sognerebbe neppure mai di mandare in carcere il governatore, come accaduto il mese scorso a Giacarta, con l’accusa di blasfemia: il modo migliore per liberarsi di un potentissimo politico cristiano nel paese musulmano più grande del mondo, 260 milioni di persone.
Il mondo dei social network proibiti - Videoscheda












 
	         




Il problema è che il pressing sui giganti di internet non sta mettendo a dura prova soltanto la libertà d’espressione: ma anche quella di impresa. YouTube, per esempio, avrebbe già ceduto boccando 1500 dei 2200 video messi sotto accusa dal governo vietnamita. E il motivo è drammaticamente semplice: il governo di Hanoi ha costretto grandi marchi occidentali come Ford e Unilever, ma anche la giapponese Yamaha e la coreana Samsung, a ritirare la pubblicità da YouTube e Facebook finché i social non avessero rimosso i contenuti scomodi. Proprio così: il penultimo regime comunista che forza i simboli del capitalismo a mettere in pratica lo strumento di pressione più no global che c'è – il boicottaggio.

LEGGI Il sorpasso: Weibo ha più utenti attivi di Twitter

La sfida è davvero campale. Una ricerca di "We Are Social" segnala come proprio questa parte di mondo sia quella dove i grandi del web sono pronti a investire di più. L'ancora troppo bassa penetrazione di Internet – solo il 53% se allarghiamo il bacino del Sud Est asiatico dalla Birmania alle Filippine – trasforma di converso questa fascia in un ambito territorio di caccia. Di più. All'alba della dotcom economy, vent'anni fa, erano i signori della Silicon Valley a spadroneggiare senza rivali. Oggi, come in ogni altro campo, anche qui si affaccia un contropotere: e parla, l'avrete capito, cinese. Del resto, prima ancora che ci provassero i suoi vicini, la campionessa mondiale della censura, e non solo internet, è stata Pechino. E la costruzione della cosiddetta Grande Muraglia web non ha soltanto messo a tacere il dissenso: ha contestualmente permesso l’indisturbato sviluppo di una Silicon Valley "con caratteristiche cinesi". Senza avere tra i piedi rivali come Google, Twitter, YouTube e Facebook, un gruppo chiamato Tencent, che nei primi mille giorni di vita non era riuscito a macinare neppure uno yuan, s’è trasformato in quel colosso che oggi, oltre a essere il leader globale dei videogiochi, possiede la super applicazione di messaggistica WeChat: che ha una crescita del 35% annuo e con oltre 850 milioni di utenti tallona il miliardo di Facebook Messenger e WhatsApp.

Ecco perché i cinesi stanno guardando con tanta attenzione a quello che succede tra Vietnam, Tailandia e Indonesia. Sempre lì si è appena aperto un altro fronte di questa grande battaglia web tra Oriente e Occidente: quello tra i mercati virtuali di Amazon, la creatura dell’americano Jeff Bezos, e Alibaba, la magica invenzione del cinese Jack Ma. La guerra ai social Usa dell'improbabile santa alleanza è dunque anche un regalo all’espansionismo tecnologico cinese. Sempre che i nostri eroi come Mark Zuckerberg, che per ingraziarsi il Dragone si era postato su Facebook mentre faceva jogging perfino davanti alla Città Proibita coperta di smog, oggi non vogliano al contrario tenere testa ai regimi di quaggiù: e provare a far respirare un po' di aria buona anche a questa parte di mondo web.






