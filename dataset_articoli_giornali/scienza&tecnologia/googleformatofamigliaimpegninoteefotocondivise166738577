
ARRIVA l’opzione famiglia per i servizi di Google, una funzionalità di cui si parlava da tempo. Serve a condividere calendari, foto, note e iscrizione alle varie piattaforme di Mountain View con altri cinque account oltre a quello dell’amministratore. Già disponibile con Google Play Music e Library il margine di manovra dunque si allarga anche a foto e video, ai programmi tv e ai libri. E appunto agli impegni e agli appunti raccolti nei calendari e nelle note, elenchi e promemoria di Google Keep.
 
Il gruppo famiglia è direttamente gestito da chi lo apre e dimostra finalmente un’attenzione particolare per i minori di 13 anni. Per i bambini possono infatti essere creati account ad hoc che consentono non solo di diversificare l’accesso ad applicazioni e servizi (Family Link) ma anche di tenere sotto controllo gli acquisti sul Play Store, da poco completamente rinnovato nel look e nell’organizzazione dei contenuti. Con questa specie di parental control 2.0 si può anche controllare il tempo trascorso sullo schermo dal bambino e impostare l’ora di spegnimento del dispositivo che usa.
 
Alcune di queste funzioni erano già offerte con la Family Library del Play Store e con il piano collettivo di Play Music (da 14,99 euro, disponibile anche in Italia). Ora è tutto meglio organizzato con il gruppo su Google Foto così come per le note di Keep. La funzionalità è attiva anche per YouTube Tv, ovviamente solo in alcune aree metropolitane statunitensi dove è stata attivata la nuova offerta a pagamento di canali televisivi in streaming.
 
Il modo migliore per creare una famiglia è iniziare dal sito dedicato families.google.com. Tutto funziona in modo abbastanza automatico. Quando si crea una famiglia su Google viene infatti per esempio aperto un calendario condiviso: ciascun componente inserito nel gruppo lo visualizzerà sul dispositivo registrato e potrà modificare gli eventi programmati. Su Keep, invece, le note condivise con la famiglia vanno selezionate individualmente e vengono contrassegnate dall’icona di una casetta col cuore. Su Google Foto, che è utilizzato da 500 milioni di utenti, vanno infine selezionati i contenuti e aggiunti alla cartella Famiglia. 
 






