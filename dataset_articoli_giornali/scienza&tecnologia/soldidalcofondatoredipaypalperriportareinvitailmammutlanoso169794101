

ROMA - Elon Musk ci ha abituato alle sue stravaganze: dal progetto per portare internet su Marte al suo legame con Neuralink, società che punta a potenziare il cervello umano con elementi artificiali. Questa volta però è il suo ex socio Peter Thiel, cofondatore di PayPal, a fare notizia. Con un finanziamento da 100mila dollari. Certo, sono bruscolini rispetto a un capitale stimato di circa 2,7 miliardi della valuta statunitense. Ma in grado di catturare la fantasia se quei soldi sono finiti nelle tasche di un progetto che cerca di riportare in vita un animale preistorico.
 
Si tratta del mammut lanoso, una specie particolarmente adatta a sopravvivere al freddo, ed estinta circa 10mila anni fa. Era caratterizzata da una folta pelliccia, orecchie piccole, e zanne lunghe. La conosciamo bene perché la natura ci ha restituito i resti congelati di diversi esemplari, alcuni in ottime condizioni. E a farla tornare tra noi ci sta provando un gruppo di ricercatori dell'università di Harvard, capitanati dall'esperto di genomica George Church. Un'iniziativa che ha mosso i primi passi nel 2012, conquistando ripetutamente grande attenzione mediatica. L'approccio ricorda a molti il film Jurassic Park: solo che anziché clonare un dinosauro grazie al suo Dna intrappolato nell'ambra, il laboratorio di Church sta modificando il Dna delle cellule degli elefanti, sfruttando quello dei mammut ritrovati. Quelli coinvolti nell'emoglobina, nella pelliccia e nel grasso sottocutaneo sono solo alcuni dei geni che vanno alterati. E, nonostante i proclami, i risultati del lavoro di Church e compagni devono ancora essere pubblicati su una rivista scientifica.

Giappone: baby mammut Yuka emersa integra dal ghiaccio

Tuttavia l'idea è piaciuta a Thiel che nel 2015 ha deciso di sganciare sull'unghia 100mila dollari. Lo svela l'ultimo libro scritto dall'autore statunitense Ben Mezrich, in uscita il 7 luglio, che racconta la storia del progetto di Harvard. L'informazione non è stata confermata da Thiel in persona. Ma Church ha assicurato la sua veridicità alla rivista del Massachusetts Institute of technology: ha raccontato di una colazione con Thiel. Il  miliardario ha detto di voler finanziare la cosa più pazza a cui lo scienziato stesse lavorando. Tre, le opzioni: un sistema anti-invecchiamento che utilizza la terapia genica, un altro che usa i neuroni umani per creare un'intelligenza artificiale, e i mammut. La scelta è ricaduta sui mammut. 
 
Una decisione che non sorprende del tutto. Thiel, infatti, non è noto solo per aver fatto la guerra al sito Gawker (che aveva rivelato la sua omosessualità) vincendola. Il magnate, cattolico praticante, uno dei primi investitori di Facebook, nonché finanziatore del partito repubblicano e vicinissimo al nuovo presidente Donald Trump, nel corso delle interviste rilasciate ai media, ha più volte definito la morte come un inconveniente di cui l'uomo deve liberarsi, ricorda il quotidiano britannico Guardian. Nella sua battaglia per l'immortalità, che lo accomuna ad altri big della valle del silicio, ha investito milioni in biotecnologia e intelligenza artificiale. Ha anche optato per la criogenesi: si farà congelare dopo la morte dalla compagnia Alcor. Sperando di essere resuscitato in futuro. Un po' come un mammut.


 







