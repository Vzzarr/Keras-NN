
SECONDO ciak per il parco tematico Cinecittà World, dopo il lancio di un anno fa, con una risposta sotto le aspettative. Per il 2017 il Parco, alle porte di Roma, sulla Pontina, ha deciso di rilanciare. E quello che il pubblico trova è un'amplificazione dell'idea originale, ovvero un viaggio vero e proprio nel mondo del cinema, con passeggiate attraverso i set e gli oggetti di scena di kolossal e film d'autore, ma con diverse attrazioni in più legate alla scienza e alla tecnologia. E quindi Fellini, Scorsese, Totò, "rollercoaster" con punti di inversione continui e percorsi da brivido tra castelli horror e fiumi impetuosi da film action. Ma anche l'esplorazione dello spazio e la realtà virtuale

A Cinecittà World il divertimento ora passa certamente ancora attraverso le attrazioni, sorprendenti come i "coaster", montagne russe all'aperto e al chiuso, a tema cinematico horror e fantascientifico. Ma anche per esperienze diverse, ugualmente di intrattenimento ma in grado di lasciare i visitarori con qualcosa in più di un brivido da raccontare agli amici. E' il caso della ricostruzione della corsa delle bighe di Ben Hur, un'attrazione unica al mondo ambientata in un set "reale" ed enorme con cui i visitatori del parco possono interagire come se fossero attori, correndo su una biga e poi naturalmente rivivendo l'avventura tramite le riprese di apposite telecamere "action". All'attrazione, che va prenotata, è dedicata una grande area specifica all'interno del parco.  C'è molta attenzione alla tecnologia in questa versione 2.0 di Cinecittà World. e la tendenza è naturalmente quella della realtà virtuale. Nel "Labirinto" si indossano casco-visore e zaino hi-tech e si entra in un percorso fantasy armati di balestra per con cui colpire mostri e nemici in un'esperienza completamente immersiva, e fortunatamente il numero delle postazioni, continuamente prese d'assalto dal pubblico, garantisce a tutti di poter vivere l'esperienza. La "Guerra dei mondi" di Orson Welles e Tom Cruise utilizza ancora i visori e la virtualità, per mettere i visitatori a difesa del parco stesso contro gli "altri" visitatori, quelli minacciosi che arrivano dallo Spazio. Tra gli altri highlights, il percorso nel sommergibile di U-571, il war-movie con Jon Bon Jovi del 2000. Il mezzo militare è stato ricostruito nei minimi dettagli con una leggera maggiorazione del diametro per allentare la tensione claustrofobica che vivere in un contesto del genere può offrire. Ma soprattutto, colpisce il padiglione del viaggio su Marte in cui si entra in una sorta di stazione spaziale-museo, un corridoio stellare in cui si impara come gli astronauti vivono nello spazio dalle loro stesse parole. E poi si sale su una navicella con degli appositi occhiali in 4D, con un enorme schermo che avvolge la sala e la trasforma, appena si decolla, nello Spazio da attraversare tra scienza e fantascienza per arrivare, non facilmente altrimenti non ci si diverte, fino al Pianeta rosso.

Il parco mantiene la divisione dello scorso anno, in aree tematiche dedicate ai vari generi cinematrografici, e naturalmente la location, ricavata nell'area degli storici studios che furono di Luigi De Laurentis, con teatri di posa enormi e ripristinati tecnicamente ad alti livelli, per ospitare spettacoli, showcase ed eventi. L'entrata nella città ricostruita di Gangs of New York è sempre spettacolare, tutte le scenografie del parco sono curate da Dante Ferretti che in un'area di questa importanza non ha lasciato limiti alla fantasia. Nel cinema la scena conta quanto e forse più del copione e in questo senso Cinecittà World offre ancora un livello di intrattenimento. 
Il rilancio del parco passa per cifre importanti: gli investimenti sono nell'ordine dei 15 milioni di euro in tre anni, e Cinecittà World oggi è un lavoro per centinaia di persone e un volano importante per tutta la Capitale. Il secondo "ciak" per Cinecittà World è affidato alla nuova amministrazione di Stefano Cigarini, un ad che punta chiaramente sull'esperienza internazionale che un parco di questo tipo può e in definitiva deve offrire. E che a Roma davvero non c'era. 






