Serviti in tavola i primi origami commestibili: sono dei sottili fogli di amido e gelatina stampati digitalmente con una particolare struttura che, a contatto con l'acqua, si ripiega da sola assumendo istantaneamente la forma desiderata, ad esempio quella di maccheroni, fusilli o cannoli. Realizzati nei laboratori del Massachusetts Institute of Technology (Mit) e cucinati da uno chef di Boston, potrebbero aprire la strada a nuovi modi per produrre alimenti facilmente impacchettabili e trasportabili in confezioni 'salva-spazio' con costi ridotti."Abbiamo fatto dei semplici calcoli, ad esempio per i maccheroni, e abbiamo visto che per quanto impacchettati bene, nelle confezioni il 67% del volume è occupato da aria", spiega l'esperta di bioingegneria Wen Wang, tra gli autori dello studio presentato alla Conferenza internazionale sulle interazioni uomo-computer (ACM CHI 2017) di Denver, in Colorado. "Crediamo che in futuro i nostri cibi che cambiano forma potranno essere confezionati piatti – precisa la ricercatrice - in modo da salvare spazio".