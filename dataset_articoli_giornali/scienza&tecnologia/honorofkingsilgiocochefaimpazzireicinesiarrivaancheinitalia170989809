
IL COLOSSO cinese Tencent, quello di WeChat, sta per lanciare uno dei suoi mobile game di maggiore successo, Honor of Kings, anche negli Stati Uniti e in Europa. Il gioco sbarcherà all'inizio di settembre, allargando così la platea di giocatori oltre i confini cinesi. 

La distribuzione internazionale del titolo, uno fra i più clamorosi degli ultimi tempi, in cui i giocatori si sfidano all'interno di arene, è in realtà già arrivato in mercati selezionati come Turchia e Thailandia. Fra qualche settimana sono in programma Stati Uniti, Francia, Spagna, Germania e anche Italia. In ogni mercato il gioco potrebbe in qualche modo adattarsi al contesto sia nello screenplay che nella grafica visto che, per esempio in Cina, sfrutta personaggi storici locali.  Il simil-moba (cioè "multiplayer online battle arena") che ricorda le logiche di League of Legends (prodotto da Riot Games, controllata dalla stessa Tencent, ne è di fatto una versione mobile) o Vainglory spopola da qualche settimana in Estremo Oriente, con 200 milioni di utenti solo in Cina. Boom curioso, fra l'altro, visto che è stato lanciato nel 2015.

Al momento, pur essendo poco noto altrove, è il mobile game più remunerativo in circolazione: solo su iOS ha guadagnato in un mese circa 84 milioni di dollari. Il fenomeno è così profondo che la stessa casa sviluppatrice ha deciso di limitare il tempo di gioco degli utenti più giovani, in particolare dopo le proteste dei genitori di ragazzi cinesi secondo i quali Honor of Kings sarebbe una vera droga. A quanto pare gli utenti sotto i 12 anni possono giocare soltanto un'ora e non dopo le 9 di sera mentre quelli nella fascia 12-18 solo un paio.

La versione occidentale del gioco di Tencent, ormai un colosso del settore con titoli come Clash Royale e Unreal Engine 4, dovrebbe chiamarsi Strike of Kings. Tornando alla Cina, ci giocano quotidianamente 55 milioni di persone e il gioco ha portato nelle casse del gigante oltre 800 milioni di euro nel primo trimestre dell'anno.






