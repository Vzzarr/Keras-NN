
E' MEGLIO l'hamburger o un'insalata? La decisione è del cervello, ma sono le mani che rivelano quanto la scelta possa essere difficile. Lo ha scoperto una ricerca della Ohio State University che ha indagato sulla lotta interna che avviene quando ci troviamo di fronte ad un bivio e dobbiamo scegliere tra un obiettivo a lungo termine e una tentazione da soddisfare nell'immediato.

Lo studio, che sarà presto pubblicato sulla rivista Psychological Science, si è svolto usando come base diversi esperimenti in grado di misurare l'autocontrollo. In uno di questi, 81 studenti universitari, per ben 100 volte, hanno visionato sugli angoli opposti dello schermo di un pc due opzioni raffiguranti cibi con caratteristiche diverse: una prima più "salutista" e una seconda più "golosa". Il loro compito, dopo aver ricevuto  l'indicazione di preferire un alimento adatto ad una dieta salutare, era di utilizzare il mouse per effettuare una scelta, nel più breve tempo possibile.
Self control, cos'è e perché serve
Ebbene, gli studenti che muovevano il cursore vicino all'alternativa in grado di soddisfare la gola, anche se poi optavano per il cibo più sano, alla lunga dimostravano un autocontrollo minore di chi senza esitazioni, da subito, aveva cliccato sull'alimento salutare. Inoltre, prima dell'inizio dell'esperimento ai partecipanti era stato promesso il cibo scelto durante la sessione di test, anche se alla fine è andata diversamente e tutti hanno ottenuto una mela o un pacchetto di caramelle a seconda dei loro gusti. Anche in questo caso è stato notato che chi ha scelto le caramelle aveva avvicinato molto il cursore del mouse verso il cibo poco salutare. Insomma, si potrebbe concludere che queste persone più inclini a cedere alle tentazioni in qualche modo hanno fallito il test dell'autocontrollo. Al contrario, chi con meno indecisioni si è diretto verso l'alternativa "giusta", ha dimostrato di possedere un self control più sviluppato.

Qualcosa di simile è stato riscontrato in altri esperimenti, in cui gli studenti potevano decidere se accettare 25 dollari subito o aspettare sei mesi per averne 45. Di nuovo, le traiettorie del cursore di coloro che avevano livelli più alti di autocontrollo erano diverse da quelle degli altri. Le valutazioni sono state eseguite partendo dal movimento del mouse perché è stata utilizzata una nuova modalità con cui realizzare delle "misurazioni" e capire come si sta evolvendo il processo di decisione. In particolare, sono state evidenziate traiettorie curve proprio del cursore, segno che esisteva nel cervello dei volontari una sorta di lotta tra le due possibilità offerte.

Dai risultati dei test è possibile effettuare proprio delle speculazioni sui meccanismi che si concretizzano durante una fase di scelta. Secondo uno degli autori dello studio, Paul Stillman, le convinzioni in base alle quali esistono due sistemi nel cervello (uno più impulsivo e un altro che esercita la forza di volontà) capaci di intervenire quando entra in gioco l'autocontrollo sono sbagliate. Da quanto emerso dalla ricerca il processo è più dinamico e la competizione fra le due opzioni è presente da subito senza che avvenga un improvviso cambiamento di opinione. La prova di questa affermazione sono le linee curve evidenziate negli esperimenti, che diversamente sarebbero più rettilinee. Forse grazie a questi test e ad altri simili un giorno sapremo come resistere alle tentazioni.






