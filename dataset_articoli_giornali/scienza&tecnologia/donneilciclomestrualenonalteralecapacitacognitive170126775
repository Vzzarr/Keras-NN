
ROMA - Falsi miti sul ciclo mestruale ce ne sono a bizzeffe. Il processo fisiologico a ricorrenza mensile che accompagna le donne dalla pubertà alla menopausa è da sempre legato alle credenze più assurde: dal divieto di preparare la conserva di pomodoro al consiglio di non lavarsi i capelli. Tutte baggianate, a cui ora si aggiunge un aneddoto in più. Quello che associa i cambiamenti ormonali interni all'organismo femminile, durante il ciclo, a un'alterazione della facoltà cognitive. Ebbene: si tratta al momento di una correlazione priva di fondamento, sostiene oggi uno studio pubblicato sulla rivista scientifica Frontiers in Behavioral Neuroscience.
 
"Essendo specializzata in medicina riproduttiva e una psicoterapeuta, vengo a contatto con molte donne che hanno l'impressione di un'influenza del ciclo sul loro benessere e sulle loro performance cognitive", dice Brigitte Leeners del dipartimento di endocrinologia riproduttiva dell'ospedale universitario di Zurigo, in Svizzera, nonché prima firmataria della ricerca. Da qui la necessità di testare questa percezione in laboratorio. Un'esigenza che trova le sue radici nelle analisi condotte fino ad ora. Che hanno messo in relazione ormoni sessuali e mestruazioni, da un lato, con processi e attività mentali, dall'altro: poco replicabili e fatte su campioni di volontari eccessivamente esigui. 
 
"A causa delle limitazioni metodologiche, i risultati positivi pubblicati nella letteratura, devono essere considerati con il beneficio del dubbio", scrivono gli scienziati nel report appena pubblicato. Per l'ultima ricerca, invece, sono stati collezionati i dati di 88 donne durante il ciclo, di cui 68 sono state monitorate per due mesi consecutivi. L'obiettivo era capire l'impatto dei diversi livelli di estrogeno, progesterone e testosterone su tre aspetti cognitivi: capacità di memorizzare, di prestare attenzione a due cose contemporaneamente (il famoso multitasking rosa), e attitudine comportamentale. Analizzando le informazioni raccolte, gli studiosi hanno stabilito che nessuno degli ormoni presi in considerazione ha avuto un effetto consistente e replicabile sulle attività cerebrali delle partecipanti. Alcuni cambiamenti si sono verificati in certe donne durante un ciclo mestruale. Ma non si sono replicati nel successivo, risultando fallaci. 
 
Il risultato dimostra che "nonostante possano esserci delle eccezioni individuali, le funzioni cognitive femminili non vengono influenzate dai cambiamenti ormonali che si verificano durante il ciclo", conclude Leeners. Un passo in avanti verso la conoscenza è compiuto, un altro mito sgretolato. Anche se - come sempre, del resto - sono necessari ulteriori studi che coinvolgano un maggior numero di persone e ulteriori test cognitivi che forniscano un quadro più ampio del modo in cui il cervello delle donne cambia in quei giorni del mese. E di certo non mancheranno, dato che la ricerca è parte di un progetto europeo. Si chiama PAEON e vede una stretta collaborazione tra medici (a Zurigo e Hannover), informatici (a Roma), matematici (Berlino) e biologi (Lucerna).
 
"L'obiettivo è migliorare la comprensione quantitativa sia degli aspetti legati alla dinamica degli ormoni sessuali che di quelli relativi alla loro interazione con il sistema nervoso centrale", ci spiega il coordinatore dell'iniziativa Enrico Tronci, del dipartimento di Informatica dell'università La Sapienza di Roma. Il tutto sfruttando i dati raccolti da migliaia di pazienti, per sviluppare modelli computazionali del ciclo mestruale umano. "Così potremo testare nuovi farmaci attraverso la simulazione, riducendo gli animali coinvolti e le spese. Un metodo che diventerà fondamentale - sostiene Tronci - dato che il costo delle medicine è sempre crescente, mentre i soldi da investire nella nostra salute diminuiscono".






