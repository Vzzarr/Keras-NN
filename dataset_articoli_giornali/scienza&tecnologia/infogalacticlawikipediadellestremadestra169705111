
ROMA - Si basa sullo stesso software che ha reso grande Wikipedia, l'enciclopedia online aperta e collaborativa più nota al mondo. Tanto da risultarne apparentemente una fotocopia. Sono i volontari che scrivono i contenuti, però, a essere diversi: adepti o simpatizzanti dell'alt-right, l'estrema destra statunitense che si definisce "alternativa" al Partito Repubblicano. Si chiama Infogalactic: è stata lanciata lo scorso autunno, conta già più di una ventina di lingue, e viene descritta come il "cuore planetario della conoscenza".
 
"Il problema principale di Wikipedia non è il suo creatore, Jimmy Wales, o la sua antiquata tecnologia del 1995. Ma il fatto che sia pattugliata da 532 poliziotti di sinistra che aggressivamente impongono la loro prospettiva di parte al resto del mondo", ha detto al discusso sito di destra Breitbart Vox Day, pseudonimo dietro cui si cela il creatore dell'enciclopedia. Una faziosità che l'avrebbe interessato in prima persona. Day, il cui vero nome è Theodore Robert Beale, non è infatti sconosciuto. Ma un editore, musicista, scrittore di fantascienza e designer di videogame nonché un attivista alt-right. "La pagina Wikipedia su di me conteneva tutte cose sbagliate, dal mio luogo di nascita al numero di volte in cui mi sono sposato - sostiene -. Senza contare gli abusi, come quando i wikipediani hanno rimpiazzato l'intera pagina con la definizione di una malattia a trasmissione sessuale o una serie di oscenità".
 
Un'esperienza che ha reso Day un utente arrabbiato. E l'ha spinto a far qualcosa per risolvere la questione. Ha fondato Infogalactic, chiamando a raccolta i suoi fan. A una prima occhiata, anche le varie voci sembrano non essere dissimili da quelle dell'enciclopedia madre. Ci sono le descrizioni di artisti, animali, piante. È sugli argomenti più controversi e di stampo politico che si notano le differenze. Prendiamo, per esempio, il "cambiamento climatico". Sull'edizione inglese di Wikipedia si legge che: "Certe attività umane sono state identificate come cause primarie dell'attuale cambiamento climatico". Su Infogalactic, invece, che "anche certe attività umane sono state proposte come cause significative del recente cambiamento climatico". Una sottigliezza che fa la differenza. Un altro esempio è il Pizzagate: una bufala diffusa durante le ultime presidenziali Usa, secondo cui una pizzeria - Ping Pong - sarebbe stata al centro di una rete internazionale di pedofilia riconducibile a Hillary Clinton e al suo ex capo campagna John Podesta. Bollata come "teoria cospirazionista smascherata" sul sito di Wales, è diventata "un'investigazione condotta da ricercatori indipendenti" su quello di Day. 
 
C'è da puntualizzare, come annota la rivista Wired, che le preoccupazioni da cui Infogalactic ha preso le mosse non sono del tutto campate in aria. Nel 2014 una ricerca dell'Harvard Business School ha rilevato che nel complesso gli articoli di Wikipedia sono più faziosi di quelli della Britannica, orientandosi a sinistra. Allo  stesso tempo, però, più persone lavorano alla stessa voce e meno si verifica questo problema. Eppure molti conservatori l'hanno considerata come una causa persa. Da qui quella che il quotidiano Boston Globe definisce come "l'ascesa delle altcyclopedia" (fondendo i termini alt-right ed enciclopedia in inglese). Infatti, Infogalactic non è la sola opera del genere nata per adattarsi al meglio al pensiero di un pubblico di destra. Per i "suprematisti bianchi" c'è Metapedia - popolare in Germania e Ungheria - dove l'olocausto è stato un genocidio solo per la "storia politicamente corretta" e Obama è un "ex presidente di razza mista". Mentre per i conservatori religiosi c'è Conservapedia, creata da Andrew Schlafly. 
 
Una sorta di ghettizzazione culturale che non sorprende Walter Quattrociocchi, ricercatore della Scuola di Alti studi di Lucca. La nascita delle "Wikipedia di destra è esattamente la risposta che ci si aspettava", dice. "In un ambiente senza mediazioni di sorta, qual è la Rete, l'autoreferenzialità si struttura e diventa sistema". Così ci auto-segreghiamo in comunità omogenee, tendiamo a leggere sempre le stesse notizie e a fare riferimento agli stessi siti che si accordano alle nostre opinioni. "In questo contesto, la diffusione delle notizie false è solo la punta dell'iceberg di un problema ben più ampio: la divisione in compartimenti stagni".






