







Per chi è un veterano della Rete, trovarsi tra le mani un libro dal titolo "La privacy vi salverà la vita! Internet, social, chat e altre mortali amenità" (Mimesis edizioni - 12,00 euro) fa un effetto strano. Quando tutto ha avuto inizio, l'idea che si trattasse di un luogo pericoloso era piuttosto difficile anche solo da immaginare. Il saggio di Alessandro Curioni, invece, ci parla di un web profondamente cambiato in cui si fanno affari, leciti e illeciti, e dove la moneta corrente sono le informazioni, soprattutto quelle degli utenti.
 
Allora Curioni, perché parlare, anzi scrivere, di privacy in un mondo in cui miliardi di persone condividono le loro intere vite nella più grande piazza virtuale della storia? Non crede che per tutti costoro il tema sia superato?
"Più che superarlo non ci sono mai arrivati. La stragrande maggioranza degli utenti non si pone proprio il problema altrimenti prima di aprire un profilo social o un casella di posta elettronica leggerebbe il contratto che sta firmando. Se lo facesse, scoprirebbe come l'operatore che gli eroga il servizio ammetta con grande candore di vendere i dati personali dei suoi utilizzatori. Nel caso specifico nulla di illecito, ma la gente dovrebbe capire come su Internet di gratis non c'è più nulla, semplicemente si paga in natura. Nel mio libro scrivo di consumatori consumati."

Barattare la propria privacy con dei servizi non è uno scambio accettabile? In definitiva si tratta di ricevere una certa quantità di pubblicità mentre si naviga e una dose di spam, che molto probabilmente ci perseguiterebbe comunque.
"Se la scelta è consapevole assolutamente si. Ognuno è libero di porre l'asticella della sua privacy all'altezza che preferisce, ma ci vorrebbe un minimo di cautela non fosse altro perché se i dati sono il nuovo denaro, certi operatori diventano come della banche e poi arrivano i rapinatori. I casi di grandi data breach, come quello di Yahoo! o la recente pubblicazione da parte di Anti Public di mezzo miliardo di indirizzi di posta elettronica sottratti a varie fonti sono soltanto la punta dell'iceberg. In definitiva teniamo presente che se abbiamo un segreto qualsiasi luogo sulla Rete non è il posto giusto dove conservarlo."

Ha parlato di rapinatori. Quello della criminalità informatica è un altro tema che nel suo libro trova ampio spazio. 
"Purtroppo si, perché i delinquenti seguono il denaro e su Internet oggi ne circola una quantità enorme. Tutti i pezzi della nostra vita che continuiamo a riversare su web, chat on line e social media finiscono spesso per essere usati contro di noi per derubarci di password e numeri di carte di credito attraverso messaggi di phishing, appropriarsi della nostra identità per perpetrare truffe, ricattarci con malware sempre più dannosi. Le attività criminali on line producono oltre 500 miliardi di dollari di giro d'affari e di certo si tratta di una cifra destinata a crescere. Questo grazie all'inconsapevolezza delle persone."

A questo proposito, nel libro sostiene che gli uomini sono" biologicamente inadatti" alla Rete. Da cosa deriva questa idea?
"La nostra specie si è evoluto fino a diventare quella dominante grazie a una combinazione di curiosità e paura: la prima ha favorito il progresso, la seconda ci ha salvato da altri predatori più grossi e feroci di noi. Ma come riusciamo ad avere paura? Essenzialmente sono i nostri cinque sensi che ci permettono di individuare il pericolo e reagire. Bene, su Internet non funzionano. Nel contesto tatto, gusto e olfatto intuitivamente si comprende quanto siano superflui. Si potrebbe pensare che la vista non tradisca, ma se osservate la home page di un social network dubito che riusciate a vedere i milioni di iscritti dietro quella pagina. Anche con l'udito non va meglio, perché su Internet il nemico non fa rumore. Privati dei sensi per cavarcela dobbiamo usare il cervello e questo implica non spegnerlo mai, soprattutto quando accendiamo un PC o uno smart phone."

Parlando di cervelli più o meno accesi, ci sono alcuni capitoli che parlano di genitori e figli e onestamente sembra che i primi siano peggio dei secondi.
"Il più delle volte si. Al di là di certi di genitori che propinano alla Rete la vita in diretta della propria progenie attraverso i social network, le vere colpe di mamme e papà sono due: dimenticarsi che sono un esempio fondamentale per i propri figli e mettergli in mano a dodici anni un oggetto di enorme potenza e complessità come uno smart phone, con l'aggravante che devono imparare a usarlo da autodidatti. Per fare un paragone: quando abbiamo iniziato a guidare avevamo 18 anni e per girare in auto ci voleva la patente."

Chiuderei con un tema che mi sembra le sia molto caro: l'Internet delle Cose, al quale dedica una parte significativa del libro. Da cosa è dettato il suo interesse per i rischi legati a miliardi di oggetti connessi?
"Perché ho la netta sensazione che il mondo sia afflitto da un eccesso di euforia e stia correndo un po' troppo, senza preoccuparsi minimamente dei quali potrebbero essere i rischi. Nel momento in cui un oggetto qualsiasi è connesso a Internet diventa potenzialmente raggiungibile da chiunque. Già si parla di smart tv trasformati in impianti di intercettazione ambientale, di auto che vengono dirottate attraverso il sistema di intrattenimento, di termostati sequestrati digitalmente. Tra dieci anni il rischio di vivere in una casa assediata da criminali che ci minacciano non è poi tanto remoto. Tuttavia ancora più preoccupanti sono i servizi essenziali. Lo scorso maggio il caso Wanna Cry ha dato un assaggio di cosa può accadere, bloccando l'attività di decine di ospedali inglesi. Lo scorso Natale un malware ha spento delle sottostazioni delle rete elettrica ucraina, lasciando al buio alcuni quartieri della capitale Kiev. Domani qualcuno potrebbe aprire un diga o prendere il controllo di un aeroporto. Queste non sono amenità, ma di certo possono essere mortali."






