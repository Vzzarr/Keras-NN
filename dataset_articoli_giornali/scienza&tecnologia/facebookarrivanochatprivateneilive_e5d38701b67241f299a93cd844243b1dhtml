Facebook potenzia la funzione Live, le dirette video in streaming, dando agli utenti più possibilità di interazione. La compagnia annuncia le chat private sul filmato e la possibilità di aggiungere un amico al proprio video in diretta.    Le chat private all'interno dei Live puntano a rendere più agevole commentare i filmati tra amici, lontano dal mare magnum di commenti che scorrono sullo schermo, soprattutto se si tratta di Live pubblici di media, celebrità o altre organizzazioni. Le persone, sottolinea Facebook, commentano i Live 10 volte di più dei filmati tradizionali. La chat privata avverrà tramite Messenger. Per ora la funzione partirà sull'app in alcuni Paesi ma in estate sarà estesa a tutti. Inoltre gli utenti avranno anche un'altra possibilità, finora riservata ai personaggi pubblici, quella di andare in diretta insieme a un amico. Una sorta di "videochiamata" trasmessa in diretta a tutti o a una determinata cerchia di amici.