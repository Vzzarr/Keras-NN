

David Kirkpatrick (ap)






ROMA - "Un conflitto con le autorità è la minaccia più seria per il futuro di Facebook. Ogni giorno che passa è sempre di più nel mirino di regolatori e governi e questa multa europea costituisce un precedente per dimensioni". Il giornalista americano David Kirkpatrick, autore del best seller
The Facebook effect, è uno dei maggiori conoscitori del social network fondato da Zuckerberg.

I punti di frizione con le autorità sono molti, quali sono i più pericolosi secondo lei?
"Il tema della privacy senza dubbio, ma anche quello delle fake news, le bufale. Se dopo Trump movimenti populisti come quello di Beppe Grillo dovessero arrivare al potere anche in Italia, e poi in vari altri Paesi, Facebook potrebbe essere incolpata ".

È un problema solo nei Paesi sviluppati?
"No, anche nei Paesi in via di sviluppo i governi sono sempre più sospettosi verso una società che finora ha potuto fare più o meno quella che voleva. Basta vedere cosa è successo in India con Internet.org (il programma di connessione gratuita di Zuckerberg, bloccato dalle autorità perché violava la neutralità della rete, ndr) ".

Facebook ha sottostimato questa minaccia?
"Storicamente sì. Ma più di recente, in particolare dal lungo post scritto da Zuckerberg a febbraio, ha adottato un nuovo approccio, riconoscendo che se vuole davvero costruire delle comunità deve essere visto positivamente dove già esiste".

Eppure il social continua a crescere, è vicino ai due miliardi di utenti. E all'orizzonte non si vedono concorrenti.
"Vero, Facebook è di fatto un monopolista e la sua capacità di crescere è eccezionale: nei numeri questa crisi al momento non si vede e Zuckerberg ha la possibilità di connettere l'intero pianeta. Ma una società di questa portata diventa responsabile dell'ordine globale. Nessuna azienda nella storia ha mai affrontato problemi di tale scala, in termini di varietà di linguaggi e culture".

La aiuterà la tecnologia? La gestione di contenuti falsi o violenti può essere automatizzata?
"Solo in parte, per questo è un compito difficilissimo. E il costo di adeguarsi alle richieste delle autorità potrebbe crescere più rapidamente dei profitti".






