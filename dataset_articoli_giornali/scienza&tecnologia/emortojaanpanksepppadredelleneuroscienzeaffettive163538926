
ROMA - Lo psicologo e psicobiologo statunitense Jaak Panksepp, padre delle neuroscienze affettive, pioniere degli studi neuroscientifici dei processi emotivi, è morto martedì scorso a Bowling Green, nello Ohio, all'età di 74 anni. E' stato lui stesso a coniare il termine 'neuroscienze affettive' per indicare il campo che studia i meccanismi neurali dell'emozione.

Panksepp è stato ricercatore in neuroscienze alla Washington State University ed era professore emerito del Dipartimento di Psicologia della Bowling Green State University. Il maggiore contributo di Panksepp è di aver evidenziato che nei mammiferi più primitivi come nell'essere umano esistono sette principali neuro circuiti o sistemi neuronali delle emozioni.

Panksepp ha coniato il termine affective neuroscience che delinea un nuovo campo di studi e ricerche dei meccanismi neurali delle emozioni e sulla loro evoluzione. Nei suoi ultimi libri, tra cui Archeologia della mente. Origini neuroevolutive delle emozioni umane (tradotto in italiano da Raffaello Cortina Editore, 2014), Panksepp espone l'evoluzione dei neurocircuiti che sottostanno alle principali emozioni e identifica i sette principali neurocircuiti o 'sistemi emotivi' che regolano i differenti aspetti della nostra vita, evidenziando come le loro alterazioni e inibizioni sono all'origine delle principali malattie psicosomatiche e dei disturbi psicologici.






