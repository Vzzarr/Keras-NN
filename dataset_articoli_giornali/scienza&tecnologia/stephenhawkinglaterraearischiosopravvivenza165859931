
LONDRA - "La Terra è già oggi sovrappopolata e sono sempre più frequenti gli allarmi sulla sua futura sopravvivenza. Continuo a credere che dobbiamo cominciare a cercare un pianeta alternativo su cui un giorno l'uomo potrà abitare. E a tale scopo è necessario in primo luogo superare le barriere tecnologiche che al momento ci impediscono di vivere altrove nell'universo". La voce metallica di Stephen Hawking riecheggia in una sala della Royal Society, l'Accademia delle Scienze britannica, una splendida palazzina vittoriana a due passi da Piccadilly Circus. Sulla sedia a rotelle su cui è costretto dalla malattia che lo ha colpito in giovane età, il grande scienziato fa quello a cui ci hanno abituato i suoi libri e le sue scoperte: guardare il futuro, con curiosità, coraggio e ottimismo.
 
L'occasione è la presentazione della quarta edizione di Starmus, il più importante festival internazionale delle scienze e delle arti, che si terrà dal 18 al 23 giugno prossimo a Trondheim, in Norvegia ospitato da NTNU, la Norwegian University of Science and Technology. Un appuntamento che già nelle tre edizioni precedenti ha richiamato alcune delle più brillanti menti creative del globo, peer una settimana di dibattiti, conferenze e spettacoli, nella convinzione, come dice l'astrofisico Garik Israelian, al fianco di Hawking alla presentazione londinese, "che scienza ed arte siano le due espressioni umane più importanti del mondo". Alla rassegna di quest'anni parteciperanno undici premi Nobel, decine di scienziati ed artisti, studiosi e studenti da ogni continente, tra cui il filosofo Richard Hawking, il fisico Brian Cox, il regista Oliver Stone, l'economista Joseph Stiglitz, il cantante Brian Eno, e naturalmente lo stesso Hawking.
Stephen Hawking at the Starmus London press conference today. pic.twitter.com/epu7vDv4GE— ? (@StarmusFestival) 19 maggio 2017 
 
"Life and universe", la vita e l'universo, è il tema della manifestazione del mese prossimo: ovvero come proseguirà l'esistenza della nostra specie nei confini che già conosciamo e oltre. "Scoprire il cosmo significa cambiare il mondo", afferma l'astrofisico Israelian, prima che la Omega, principale sponsor dell'edizione 2017, consegni a Hawking un orologio in edizione limitata fabbricato apposta per lui. In Norvegia sarà lo stesso autore della teoria dei buchi neri, insieme ad altri membri di una apposita giuria, ad assegnare Medaglia di Stephen Hawking per i tre migliori comunicatori in materia di scienza ed arte, i cui nomi verranno resi noti nei prossimi giorni. Fra gli argomenti del programma ci sono astronomia, biologia, chimica, medicina, ingegneria, tecnologia, ma anche musica, letteratura, cinema ed arte. E in generale una riflessione, riassume Israelian, "sul ruolo della scienza nel 21esimo secolo".






