
IL BRUCO mangiaplastica che nelle scorse settimane, partendo proprio da un'intervista su Repubblica con oltre 40.000 "mi piace" , ha strappato titoli nei giornali e nei telegiornali di tutto il mondo, da qualche giorno non mangia più, perché l'esperimento è interrotto: alla sua scopritrice, la biochimica Federica Bertocchini, è scaduto il contratto con l'Università della Cantabria. E per le ristrettezze nel budget del CNR spagnolo, il contratto della biochimica non sarà rinnovato nonostante i risultati e la visibilità conquistati in aprile - ancora più ammirevoli perché la Bertocchini ha scoperto un promettente e del tutto naturale modo per biodegradare la plastica con una ricerca interamente di sua iniziativa, effettuata al di fuori del suo campo specifico, che è la ricerca sulla differenziazione degli embrioni di pollo, e nella quale è riuscita a coinvolgere anche gli scienziati Paolo Bombelli e Chris Howe dell'Università di Cambridge. 

La ricercatrice italiana, dottorato all'Istituto di Ricerca del San Raffaele e anni di lavoro alla Columbia University di New York e all'University College di Londra, è solo un'altra vittima, per quanto ormai mediaticamente illustre, dei tagli ai fondi per la ricerca universitaria che l'OCSE ha iniziato a fare dal 2009 dopo la crisi finanziaria. Tagli che non colpiscono tutte le nazioni: rispetto al 2000, mentre Germania, Giappone e Corea del Sud spendono di più, nazioni come la Spagna della Bertocchini, l'Italia, la Francia, il Regno Unito e gli Stati Uniti spendono di meno, come risulta dall'ultimo report OECD Science, Technology and Innovation Outlook.

La quarantanovenne Bertocchini - "Però se scrive 39 non mi offendo, eh!" ha scherzosamente commentato al telefono - al momento è tornata nella sua Piombino.

Come mai l'autrice di una scoperta che ha fatto così scalpore, si trova adesso disoccupata?
Le due cose non sono correlate. C'è stata una coincidenza tra la scaduta del mio contratto (che aveva la formula di 5 anni più due del CNR spagnolo, anni di contratto nei quali si può continuare a fare concorsi) e la pubblicazione di questa ricerca sul bruco mangiaplastica. Il vero problema è che negli ultimi sette anni, dal 2010, ci sono stati tagli brutali alla ricerca spagnola e molto pochi concorsi: uno ogni 12 o 18 mesi.

Tanti candidati e pochi posti?
Esatto. Per di più il mio ambito di ricerca, la biologia dello sviluppo, nei concorsi è sempre accorpato a settori frequentatissimi, come le neuroscienze o la ricerca sul cancro. Io di questi concorsi ne ho fatti diversi, e mi sono accorta che alla fine siamo sempre gli stessi a farli: così o ci si mette in fila o si va all'estero.

E adesso?
Attualmente mi trovo a Piombino per motivi personali, ma tra qualche giorno sarò di nuovo a Santander. Potrò usufruire ancora per un annetto dei laboratori e cercare di continuare la mia ricerca sulla plastica.

Retribuita?
In realtà ho l'assegno di disoccupazione, che in Spagna è piuttosto buono. E certo, teoricamente, usufruendone non potrei entrare nella struttura lavorativa. Ma l'università potrebbe permettermi di accedere ai locali in maniera sporadica come tecnica di laboratorio. Vedremo.

Quali prospettive vede all'orizzonte?
Con Paolo Bombelli stiamo cercando finanziamenti e/o interessamento da parte di istituti di ricerca per proseguire la ricerca sul bruco mangiaplastica.

Tornerebbe in Italia?
Se ricevo qualche proposta interessante, più che volentieri.









