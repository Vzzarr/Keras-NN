Ikea continua a puntare sulla casa 'intelligente'. Il colosso scandinavo ha annunciato che tra l'estate e l'autunno renderà la sua linea di luci smart compatibile con i dispositivi per la domotica Google Home, Apple HomeKit e Amazon Echo. Le lampadine di casa potranno così essere controllate anche con comandi vocali, interpellando gli assistenti virtuali Google Assistant, Siri e Alexa.    Ad essere interessate sono le lampadine della linea Tradfri che consentono, attraverso una app, di regolare l'intensità luminosa e di passare da una luce calda a una fredda. Le lampadine, che dal mese scorso sono reperibili in tutti i mercati europei e nordamericani, nei prossimi mesi diventeranno compatibili con i sistemi di Google, Apple e Amazon, e potranno essere gestite insieme ad altri apparecchi smart come termostati, ventilatori, serrature e tapparelle.    "Rendere compatibili i nostri prodotti con gli altri sul mercato ci porta un passo avanti ne soddisfare le esigenze delle persone. Con le nostre soluzioni sfidiamo tutto ciò che è complicato e costoso nella casa smart", ha detto Bjorn Block, a capo di Ikea Home Smart.    L'ingresso di Ikea nel settore della casa hi-tech risale al 2015, quando la compagnia ha lanciato sul mercato una serie di complementi d'arredo - dai comodini alle lampade - pensati per ricaricare lo smartphone in modalità wireless, senza bisogno di collegarlo al cavo.    