
LE EMOJI sono ormai diventate terreno di contesa a 360 gradi. La nuova battaglia riguarda il ciclo mestruale ed è stata lanciata dalla Plan International Australia, un’organizzazione per i diritti delle donne, attraverso la propria pagina Facebook. La proposta è partita il 28 maggio, Giornata mondiale delle mestruazioni, istituita proprio per “accrescere la consapevolezza sulle mestruazioni e sul loro impatto su ragazze e donne in tutto il mondo”. 

D’altronde c’è un’emoji (quasi) per tutto, non si capisce perché questo ambito essenziale della vita delle donne dovrebbe rimanerne tagliato fuori. Plan ha lanciato cinque proposte che gli utenti possono votare per scegliere quale emoji rappresenti meglio il periodo in questione. L’immagine vincitrice sarà sottoposta con una candidatura ufficiale all’Unicode Consortium che si occupa di orchestrare la standardizzazione dei caratteri e l’interoperabilità fra i dispositivi di produttori diversi che usano sistemi differenti. E che decide anche sulle insostituibili figurine che popolano le nostre conversazioni digitali.

Ci sono un assorbente, un calendario con delle gocce di sangue, la stilizzazione dell’apparato genitale femminile e degli slip macchiati. “Anche se almeno 800 milioni di donne e ragazze fra i 15 e i 49 anni stanno avendo le mestruazioni proprio adesso non c’è una sola emoji che rappresenti quella fase. Non è ridicolo che ci sia un’emoji di un floppy disk ma non una per il ciclo?” si è chiesta Susanne Legena, viceresponsabile di Plan International in Australia sottolineando il valore globale di questo codice ormai universale che intreccia culture e società. E che dunque deve puntare a essere il più completo possibile. Nel dettaglio è anche questo un modo per abbattere il taboo del ciclo, smantellando i pregiudizi che nella storia umana hanno legato questo processo naturale alla vergogna, ma anche per promuovere consapevolezza e informazione contro limiti arcaici duri a morire, specialmente in certe aree del mondo, e pratici.






