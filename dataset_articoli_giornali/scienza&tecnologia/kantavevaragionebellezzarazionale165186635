







LA PERCEZIONE della bellezza è soprattutto 'razionale': a sostenerlo è uno studio condotto da Aenne Brielmann e Denis Pelli, dell'università di New York. La ricerca è stata pubblicata sulla rivista Current Biology.

I ricercatori hanno voluto mettere alla prova due famose affermazioni del filosofo Immanuel Kant, che nel lavoro del 1764 "Osservazioni sul sentimento del bello e del sublime" e nella successiva "Critica della ragion pratica" postulò che l'esperienza della bellezza è razionale, a differenza di quella legata al piacere dei sensi, che a sua volta non può essere definita 'bella'. 

Per 'misurare' l'esperienza di bellezza, è stato chiesto a 62 persone di indicare, attraverso un'app, immagini che trovassero 'piacevoli' oppure 'neutre'. Per valutare invece i piaceri sensoriali, i partecipanti hanno assaggiato caramelle alla frutta e toccato un mordibo orsacchiotto. In un secondo esperimento, i volontari hanno ripetuto lo stesso test mentre erano impegnati in un altro compito. Ciò che emerso è che la distrazione ha ridotto fortemente la percezione della bellezza: un 'immagine giudicata bella in precedenza, non era più ritenuta tale. Al contrario, la distrazione non ha avuto effetto sulla percezione delle immagini considerate non belle o neutre.


Aenne Brielmann e Denis Pelli, autori della ricerca (foto: Zach Gross)



 
	         





Tuttavia, i ricercatori sono rimasti sorpresi nello scoprire che alla bellezza può essere associata anche una sensazione di piacere. Un terzo dei volontari, infatti, ha provato un forte piacere nell'assaggiare la caramella o toccare l'orsacchiotto, definendo 'belli' questi piaceri sensoriali. Tali risultati, a differenza dei primi, sembrano quindi smentire Kant, secondo cui i piaceri dei sensi non possono essere 'belli'.

"L'esperienza della bellezza è una forma di piacere", sottolinea Pelli. Ma per percepirla, ha aggiunto, "è necessario pensare". 
"Lo studio rivela ciò che rende speciale la bellezza", ricorda invece Brielmann. "Dall'Iliade di Omero alle attuali industrie di cosmesi, la bellezza è sempre stata importante". 

La scoperta non rappresenta comunque solo una curiosità scientifica, ma ha anche applicazioni pratiche. Per esempio, osserva ancora Brielmann, "non bisogna distrarre le persone nei musei se si vuole che trovino la bellezza nell'arte".






