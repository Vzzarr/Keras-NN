ROMA - Microsoft punta sui videogame. La compagnia di Redmond ha lanciato Mixer, nuovo nome della sua piattaforma per lo streaming di videogiochi Beam, acquisita ad agosto, a cui aggiunge alcune funzioni nel tentativo di sottrarre utenti a Twitch di Amazon e a YouTube Gaming.Tra le novità di Mixer c'è il co-streaming: fino a 4 giocatori possono condividere lo schermo in un singolo flusso video, con chat unificata. Si potrà così vedere una singola partita dal punto di vista di quattro giocatori, ma gli utenti potranno decidere di co-trasmettere anche match a giochi diversi. Microsoft ha inoltre sviluppato l'applicazione Mixer Create per le dirette da smartphone e tablet. C'è poi Channel One, un canale che offre una guida a ciò che accade sulla piattaforma e dà notizie sugli eSports, gli sport elettronici, cioè i videogame a livello competitivo e organizzato.Con le nuove funzioni Mixer prova a insidiare Twitch, la piattaforma leader del settore che supera i 100 milioni di utenti mensili, e anche YouTube Gaming, lanciata da Google nel 2015.Il settore dei videogiochi, e in particolare degli eSports, piace anche ai social network, sempre più orientati a spingere i video. Twitter e Facebook hanno un accordo con la Esl, l'Electronic Sports League, per trasmettere i tornei di videogame.   