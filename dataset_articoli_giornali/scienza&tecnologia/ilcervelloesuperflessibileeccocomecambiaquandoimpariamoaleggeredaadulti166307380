


ROMA - Super flessibile. Il cervello non smette di sorprenderci per la sua plasticità. Una caratteristica che di solito viene attribuita al sistema nervoso dei più piccoli. E, invece, adesso la scienza dimostra che non è limitata agli infanti. Permane anche in età adulta, dove svolge un ruolo di primo piano nei processi d'apprendimento. È quanto suggerisce un nuovo studio condotto dai ricercatori di psicolinguistica del Max Planck Institute, che potrebbe aiutarci a comprendere i meccanismi alla base della dislessia, disturbo neurologico caratterizzato dalla incapacità di leggere e comprendere il senso di un testo. 

 
Una ricerca pubblicata sulla rivista scientifica Science Advances e condotta su trenta persone che in sei mesi hanno imparato a leggere e scrivere all'età di trent'anni. Prima e dopo l'acquisizione di questa nuova competenza, il loro cervello è stato analizzato con la risonanza magnetica funzionale, cioè una tecnica che permette di visualizzare l'attività cerebrale e così comprenderne i cambiamenti. Il risultato? Gli scienziati hanno rilevato che l'alfabetizzazione ha accresciuto la connettività tra il lobo occipitale, la cui attività principale è elaborare la visione, e le aree sottocorticali nel mesencefalo e nel talamo. Si tratta di regioni della mente molto antiche in termini evolutivi nonché parti fondamentali del cervello dei topi e di altri mammiferi. 
 
"Fino ad ora credevamo che i mutamenti fossero limitati alla corteccia cerebrale, conosciuta per la capacità di adattarsi velocemente a nuove sfide", spiega a Repubblica Falk Huettig, responsabile dello studio. "Mentre, contrariamente alle precedenti ipotesi, il processo di apprendimento porta a una riorganizzazione che si estende a strutture cerebrali più profonde". Vedere che si modificano è stato per Huettig e colleghi "sorprendente": "Questo vuol dire - prosegue lo studioso - che anche il cervello degli adulti è incredibilmente flessibile nell'imparare a decifrare invenzioni culturali complesse come la scrittura e la lettura. La nostra ricerca ci aiuta a capire qual è il meccanismo". Gli studiosi hanno osservato che le strutture cerebrali più profonde sincronizzano la loro attività con quella della corteccia visiva, aiutandola a filtrare le informazioni importanti dal flusso di input che gli arrivano, persino prima che siamo in grado di percepirli scientemente. Inoltre, maggiore è la sincronizzazione tra le due aree del cervello, maggiori sembrano le capacità di lettura.
 
Il risultato potrebbe aiutarci a comprendere quali sono le cause della dislessia, che fino ad ora si pensava dovuta a una disfunzione del talamo. "Ma dato che pochi mesi di lettura sono in grado di cambiarlo, dobbiamo rivedere questa ipotesi", conclude Huettig. Il prossimo passo è comparare il modo in cui bambini e illetterati adulti imparano a leggere e scrivere per capire quali siano le differenze e le similarità tra loro. E, quindi, scoprire cosa non va nel verso giusto nei bimbi dislessici.






