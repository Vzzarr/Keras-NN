


TANTI si chiedono quale sia il più accurato tra i fitness tracker. Un nuovo studio della Stanford University prova a rispondere alla domanda mettendo l'Apple Watch in una rosa formata da altri sei contendenti: Basis Peak, Fitbit Surge, Microsoft Band, Mio Alpha 2, PulseOn e Samsung Gear S2. L'indagine si è concentrata sulla misurazione del battito cardiaco e il dispendio energetico (calorie bruciate). I 60 partecipanti (29 uomini e 31 donne) hanno indossato i fitness tracker per svolgere diversi compiti: correre, camminare e andare in bici.

I risultati raccolti sono stati poi confrontati con le soluzioni di rilevazione di riferimento, definite "gold standard", ossia l'elettrocardiografo per la misurazione della frequenza cardiaca e il calorimetro indiretto per il monitoraggio delle calorie bruciate. In termini di precisione nel tracciare i battiti cardiaci l'Apple Watch è risultato il migliore, con un errore medio del 2%. Il meno accurato è stato il Samsung Gear S2, con un errore medio del 6,8%.

In generale lo studio ha riscontrato che il tasso di errore più alto è emerso durante la camminata, mentre quello minore durante l'uso della bicicletta.

Per quanto riguarda la camminata, tre dispositivi hanno raggiunto un errore medio inferiore al 5%, ritenuto accettabile: Apple Watch con il 2,5% (1,1% - 3,9%), PulseOn con il 4,9% (1,4% - 8,6%) e la Microsoft Band con il 5,6% (4,9% - 6,3%). Gli altri quattro dispositivi hanno registrato un errore medio tra 6,5% e 8,8%.

L'Apple Watch non ha brillato nel monitoraggio delle calorie bruciate, anche se nessun wearable si è avvicinato alle prestazioni di un calorimetro indiretto. Lo smartwatch di Apple ha tracciato il dispendio energetico in modo più costante, ma non è il più accurato. Lo studio premia il Fitbit Surge, con un tasso di errore di circa il 27%. La Microsoft Band si è fermata al 33%, mentre l'Apple Watch quasi al 40%. Ultimo il PulseOn (92,6%).

Non è il primo studio che indica l'Apple Watch come il più accurato (o il meno impreciso) nel tracciare il battito cardiaco. Uno studio dello scorso ottobre è arrivato alle stesse conclusioni. Apple e tutte le altre aziende hanno comunque molto da fare per creare soluzioni affidabili, non solo nel rilevare i battiti, ma anche gli altri parametri. Il dato sulle calorie bruciate è illuminante in tal senso.






