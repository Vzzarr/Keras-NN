







IL NERO del vinile ritorna a essere prodotto per riassaporare e riscoprire la magia dei "vecchi dischi". Il periodo di prosperità che sta vivendo il supporto vinilico è ormai un fatto assodato, e anche Sony sembra averne preso atto: infatti il prossimo marzo, dopo quasi 30 anni, il colosso dell'entertainment aprirà una fabbrica di vinile in Giappone. Sony ha fatto sapere che intende rilanciare i dischi di una volta, di cui aveva fermato la produzione nel 1989 a seguito dell'arrivo sul mercato prima dei Compact Disc e poi degli Mp3. 

Secondo i dati della Bpi (l'industria di settore inglese) nel 2016 le vendite di vinili hanno raggiunto livelli da record, superando le vendite degli anni '80.  All'inizio di quest'anno, scrive Billboard, la Sony Music ha installato un macchinario per tagliare i vinili nella sua filiale di Tokyo, una sorta anticipo dei piani futuri.
 
Più dischi che download, la rivincita del vinile 

Secondo le indiscrezioni, la prima ondata di vinili 'fatti in casa' dovrebbe riguardare principalmente musica giapponese. Nel 2017 diverse nuove aziende che producono vinili sono nate negli Stati Uniti, da Detroit a Miami. Stessa storia in Europa, dove la maggior parte delle aziende che stampano vinili per major ed etichette indipendenti sono nella Repubblica Ceca e in Olanda. Insieme, fa notare il Guardian, le fabbriche europee riescono a produrre 100mila pezzi al giorno, una cifra che non soddisfa più le richieste del mercato. 
 
Dentro la fabbrica del vinile: come nasce un album musicale












 
	         





Al momento l'unico produttore rimasto in Giappone è Toyokasei, in difficoltà per via della richiesta crescente che non può soddisfare interamente. Per Sony ci sono invece altre problematiche: si parla, nello specifico, di reperire ingegneri esperti in materia. Può sembrare un paradosso, ma nel corso degli anni la produzione di vinili è passata progressivamente alle piccole realtà indipendenti, motivo per cui non è emplice trovare persone qualificate per gestire grandi numeri. Secondo gli analisti di Deloitte, il mercato dei vinili genererà ricavi per 1 miliardo di dollari nel corso del 2017, mentre le vendite di CD e i download di file digitali sono in costante calo. Ai tempi d’oro, quando era leader incontrastato, il vinile veniva fabbricato in oltre 200 milioni di esemplari all’anno in Giappone. E adesso, sta iniziando la sua rivincita industriale. 






