Si sta girando in Danimarca “Il Premio”, film di Alessandro Gassmann che lo vede anche protagonista con Gigi Proietti, Anna Foglietta, Rocco Papaleo, Matilda De Angelis, Marco Zitelli ed Erica Blanc, e con l’amichevole partecipazione di Andrea Jonasson. 
Prodotto da Fulvio e Federica Lucisano, produzione Italian International Film con Vision Distribution, con la collaborazione di IDM - Film Commission dell’Alto Adige, il film ha location anche in Alto Adige e a Roma. “Il Premio” racconta il viaggio di Giovanni Passamonte (Gigi Proietti), uno scrittore di fama internazionale che viene insignito del premio Nobel per la Letteratura. Per paura di volare, Passamonte decide di partire verso Stoccolma in auto con Rinaldo (Rocco Papaleo), suo assistente da sempre. Inaspettatamente, si uniscono a loro i due figli Oreste (Alessandro Gassmann) proprietario di una palestra prossima alla chiusura e Lucrezia (Anna Foglietta) inconcludente e nevrotica blogger.
Durante le numerose tappe di questo viaggio pieno di imprevisti, il gruppo incontrerà curiosi personaggi che metteranno ironicamente in discussione le certezze dei protagonisti, costringendoli a svelare dinamiche familiari insospettabili e a conoscersi veramente.