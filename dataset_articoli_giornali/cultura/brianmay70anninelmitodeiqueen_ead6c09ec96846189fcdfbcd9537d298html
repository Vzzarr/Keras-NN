Il dottore in astrofisica Brian May mercoledì 19 luglio compirà 70 anni, con la serenità di chi continua nel mondo a incarnare il mito dei Queen. Chi oggi può sostenere che non sia stata giusta la scelta compiuta cinquant'anni fa di rinunciare al dottorato in Astrofisica, dopo la laurea con la lode in Fisica e Astronomia all'Imperial College di Londra, per dedicarsi al rock'n'roll? Evidentemente era proprio destino, perchè tutto è iniziato proprio all'università: lì ha cominciato a suonare, ha formato le prime band e incontrato Roger Taylor, che a sua volta ha lasciato nel cassetto la sua laurea in biologia per sedersi dietro la batteria dei Queen e, grazie a lui, Freddy Mercury, che allora usava ancora il suo vero nome, Farrokh Bulsara.