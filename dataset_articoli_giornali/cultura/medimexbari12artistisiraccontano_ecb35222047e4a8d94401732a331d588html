
            
            (ANSA) - BARI, 29 MAG - Boom da Bash, Michele Bravi, Gaetano
Curreri, Fabrizio Moro, Nesli e Raf sono alcuni protagonisti dei
12 appuntamenti ad ingresso gratuito nel cartellone di Medimex,
la 'International Festival & Music Conference' promossa da
Puglia Sounds, in programma a Bari dall'8 all'11 giugno. Gli
incontri, curati dal giornalista Ernesto Assante, sono "tra gli
appuntamenti più seguiti e amati - spiegano gli organizzatori -
e sono ritratti in cui gli artisti raccontano se stessi e le
loro passioni". 
   Si comincerà giovedì 8 giugno, alle 19.30 al Castello Svevo
di Bari, il fotografo Masayoshi Sukita, autore della mostra
'David Bowie & Masayoshi Sukita: Heroes-40 anniversario'
"allestita a Bari in esclusiva italiana", racconterà l'incontro
con Bowie e "aspetti inediti della personalità del cantante
inglese". Si chiuderà domenica 11 giugno alle 20.00 al Castello
Svevo con Raf. Info: www.medimex.it.   
				          