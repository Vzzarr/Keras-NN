
            
            (ANSA) - ROMA, 31 MAG - Continua la moda ad Hollywood di
portare sul grande schermo, telefilm diventati, nel bene o nel
male, cult. Ora è la volta dei bagnini di Baywatch, che dal 1989
al 2001, con mattatori David Hasselhoff e Pamela Anderson (nel
film in cameo) sono stati una delle serie più viste al mondo.   
				Tornano nell'action/comedy di Seth Gordon in sala dal 1 giugno
con Universal, insieme a un cast capitanato da Dwayne 'The Rock'
Johnson e Zac Efron, con Kelly Rohrbach, Jon Bass e Alexandra
Daddario.      
   Si punta sulla bellezza di attori e attrici in costume da
bagno (con immancabili ralenti), action in mare, una cattiva da
fumetto (Priyanka Chopra) e una comicità (nella serie più
all'acqua di rose) trash, tanto che negli Usa il film è
classificato 'R', vietato a minori di 17 anni non accompagnati
da un adulto. Il mix ha deluso al botteghino americano, con 23
milioni di dollari nel primo weekend, e ha avuto feroci
stroncature, alle quali ha reagito su Twitter Dwayne Johnson
convinto che Baywatch sarà un successo globale.   
				          