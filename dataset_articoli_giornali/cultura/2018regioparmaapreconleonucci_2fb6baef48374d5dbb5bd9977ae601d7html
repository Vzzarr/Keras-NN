
            
            (ANSA) - PARMA, 31 MAG - Quattro titoli di lirica, cinque
concerti, sette spettacoli di danza, un omaggio a Ildebrando
Pizzetti nel cinquantesimo della morte e il consueto
appuntamento col Festival Verdi: questa l'attività per il 2018
del Teatro Regio di Parma presentata questa mattina dal
direttore generale Anna Maria Meo.   
				   Apertura di stagione il 12 gennaio, giorno di Sant'Ilario
patrono di Parma, col "Rigoletto" di Giuseppe Verdi proposto
nello storico allestimento degli anni '80 firmato da Pier Luigi
Samaritani. Protagonista Leo Nucci che nell'occasione festeggia
i cinquanta anni di carriera con uno dei personaggi a lui più
cari. Sul podio dell'Orchestra dell'Opera Italiana salirà
Francesco Ivan Ciampa. Dal 15 al 25 marzo Mariella Devia tornerà
invece a vestire i panni di Elisabetta nel "Roberto Devereux" di
Gaetano Donizetti diretta da Sebastiano Rolli in un allestimento
firmato da Alfonso Antoniozzi.   
				          