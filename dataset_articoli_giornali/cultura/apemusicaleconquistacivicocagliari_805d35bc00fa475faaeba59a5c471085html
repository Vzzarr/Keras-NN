
            
            (ANSA) - CAGLIARI, 15 LUG - Le voci dei cantanti che
circondano e avvolgono il pubblico. Arrivano dappertutto: dal
palco principale, dal piano superiore. E persino dai lati, quasi
a sorpresa, a pochi passi dagli spettatori. La particolarità
degli spazi del Teatro Civico di Cagliari trasformata in un
alleato: impossibile tenere fermi occhi e testa e non farsi
coinvolgere. Ed è finita tra gli applausi. Grande successo per
la prima nazionale dell'Ape musicale, opera di Lorenzo Da Ponte
riproposta dal Teatro Lirico di Cagliari in una versione
riveduta e aiutata dalle ricerche del musicologo Francesco
Zimei.   
				   Belle anche le scene. Un pezzo di New York balneare nel cuore
del capoluogo. Con l'auspicio di restituire la cortesia:
l'obiettivo del Lirico è quello di portare l'Ape musicale
cagliaritana negli States nel 2018. L'opera è ambientata proprio
nell'isola fortunata, Manhattan. Ma ricorda molto un'altra
isola, la Sardegna, tra sfondi di azzurro, palme e casotti stile
vecchio Poetto.   
				          