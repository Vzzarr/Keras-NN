Eccoli i The Kolors, guidati dal ciuffo di Stash che si rifanno vivi con il loro terzo album, a due anni di distanza dalla vittoria di Amici. Due anni nelle cose della musica che esce dai talent sono tanti, il tempo giusto per avere un'idea di cosa propone il futuro. E Stash, Alex e Daniele hanno un'idea rosa di cosa li aspetta. Fiducia che parte proprio dal nuovo album intitolato You che, raccontano durante una visita al Messaggero, hanno «concepito come una playlist».
 

 


Si tratta di dodici tracce messe insieme pensando che «il modo di ascoltare la musica ormai è cambiato totalmente. Le nuove piattaforme di streaming danno la possibilità di creare la tua playlist in cui puoi mettere un paio di brani di Drake, alcuni di Beyoncé, mescolando generi e artisti. Soprattutto la produzione dell’album risponde a quella logica, non in maniera forzata, ma perché noi stessi ascoltiamo la musica così» spiega Stash aggiungendo, però, che c'è «un fil rouge che collega i vari pezzi e crea una continuità dal punto di vista delle liriche ed è l’argomento di fondo della title track You: un’osservazione quasi orwelliana della nostra epoca, in cui viviamo controllati dai social che ci condizionano in tutto, dal vestire alla scelta di un locale dove andarsi a bere una birra, ma se scegliessimo che cosa fare in modo più autonomo, anziché seguire ciò che viene consigliato o di cui si parla bene su Internet, forse ci divertiremmo di più».

You è stato anticipato dal singolo What Happened Last Night, realizzato con il rapper americano Gucci Mane e con il duo di producer Daddy’s Groove. L'album è stato registrato tra Milano e Londra e vede la partecipazione anche degli ex Oasis Andy Bell e Gem Archer. Ora The Kolors sono impegnati in un tour delle librerie, mentre a luglio e agosto saranno in tutta Italia per una serie di live in luoghi inusuali: 8 luglio Bellaria Igea Marina; 10 luglio Marostica; 15 luglio Como; 11 agosto Marina di Castagneto; 12 agosto Marina di Pietrasanta; 16 agosto Paestum; 18 agosto Zafferana Etnea; 19 agosto Palermo.
 



