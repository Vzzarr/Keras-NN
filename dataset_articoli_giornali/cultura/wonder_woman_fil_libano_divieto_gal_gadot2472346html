Il pubblico cinematografico libanese, particolarmente appassionato di film che raccontano le gesta di supereroi, non potrà vedere “Wonder Woman”, in uscita giovedì nel resto del mondo. La pellicola è infatti stata vietata nel Paese dei Cedri perché l’attrice protagonista, Gal Gadot, è israeliana. «Il ministero dell’Economia e del Commercio ha annunciato l’adozione delle necessarie misure per vietare la proiezione di “Wonder Woman” nei cinema libanesi», ha riferito l’agenzia nazionale Nna. Il Libano e Israele sono ancora formalmente in guerra e tra loro non esiste un confine ufficialmente riconosciuto, bensì solo una linea divisoria armistiziale, la cosiddetta “Blue Line”.