
            
            (ANSA) - MILANO, 30 MAG - Romeo Castellucci per la regia,
Roberto Herlitzka per l'interpretazione sono tra i vincitori
della 27esima edizione del Premio Hystrio, che sarà assegnato
lunedì 12 giugno al Teatro Elfo Puccini, al termine di una tre
giorni tutta dedicata al riconoscimento.   
				   La giuria, composta dai collaboratori, dai redattori e dal
direttore della rivista Hystrio, Claudia Cannella, ha premiato
anche per la drammaturgia Giuliana Musso. Il Premio
Hystrio-Altre Muse è andato a Maria Spazzi, il Premio
Hystrio-Iceberg alla compagnia teatrale Punta Corsara; il Premio
Hystrio-Corpo a Corpo a Alessandro Sciarroni; il Premio Hystrio
Twister - l'unico assegnato dal pubblico - allo spettacolo
"Geppetto e Geppetto" di Tindaro Granata, che affronta il tema
dell'identità e del genere e della genitorialità nelle coppie
omosessuali.   
				          