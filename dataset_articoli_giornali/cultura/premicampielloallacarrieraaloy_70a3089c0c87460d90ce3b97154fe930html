
            
            (ANSA) - VENEZIA, 17 LUG - Il Premio Fondazione Il Campiello
2017 è stato assegnato a Rosetta Loy. La scrittrice romana
ritirerà il riconoscimento alla carriera in occasione della
finale della 55/a edizione del Premio Campiello, in programma
sabato 9 settembre al Gran Teatro La Fenice di Venezia. "Siamo
onorati che Rosetta Loy abbia accettato questo nostro
riconoscimento - ha detto Matteo Zoppas, Presidente della
Fondazione Il Campiello e di Confindustria Veneto -. Vogliamo
celebrare una scrittrice raffinata, mai prona alle suggestioni
delle mode passeggere ma sincera e intensa. Rosetta Loy ha
sempre affrontato con signorile disincanto le memorie
dell'adolescenza, gli inganni del tempo e le offese della
storia, filtrandole attraverso le testimonianze di chi
rivendica, pur nel dolore, una dignità morale mai scalfita. Di
nuovo gli scrittori ci vengono in aiuto fornendo uno sguardo
diverso, in grado di offrirci chiavi di lettura per comprendere
il nostro presente e interpretarlo in maniera personale e
consapevole".   
				          