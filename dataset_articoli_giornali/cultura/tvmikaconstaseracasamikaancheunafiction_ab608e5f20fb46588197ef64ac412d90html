(ANSA) - GIFFONI VALLE PIANA, 15 LUG - Nella seconda edizione di Stasera Casa Mika che arriverà a novembre con quattro puntate su Rai2, (''siamo già al lavoro da due mesi), ''ci sarà anche una minifiction, scritta da Ivan Cotroneo (anche guida del team di autori del programma, ndr), che influenzerà quello che succede nello show e viceversa. Se la minifiction funzionasse, l'idea è di continuarla come progetto a se''. Lo anticipa Mika, parlando con i ragazzi del Giffoni Film festival, del suo show per Rai2.    ''Mi hanno chiesto di portare Stasera Casa Mika in Francia.    Potrei pensare forse a un'edizione in inglese, ma non so se funzionerebbe'' spiega. Ci sono altri cantanti italiani che potrebbero fare show simili? ''Gabbani, che se l'è cavata molto bene anche agli Mtv Awards, o Fedez, che farebbe qualcosa di molto differente da me''. Tra i temi della conversazione anche le città che ama e lo ispirano, come Beirut, dove è nato, o Napoli: ''In entrambe ci sono individui che rovinano la vita delle persone, ed è l'aspetto più facile da presentare. Come all'estero di Beirut molti hanno ancora solo l'immagine degli Hezbollah così è più facile vendere la versione Gomorra di Napoli, che comunque è una serie fatta benissimo, non ne ho persa una puntata''. (ANSA).   