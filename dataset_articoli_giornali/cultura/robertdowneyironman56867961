





LONDRA - Il cuore del gigante di ferro batte per il burattino di legno. Robert Downey jr. presenta nella capitale inglese il terzo pirotecnico capitolo di Iron Man (nelle nostre sale da giovedì 24 aprile, il giorno dopo in Usa) e annuncia il progetto di un Pinocchio da girare in Italia. "Mia moglie e io abbiamo aperto una nostra casa di produzione per allevare creature cinematografiche. Con l'aiuto della Warner puntiamo a una versione di Pinocchio, con attori in carne ed ossa". Lenti sfumate, giubbino di camoscio, capelli corti resi dritti dal gel oggi, 48 anni appena compiuti, Downey jr. sembra più giovane rispetto a dieci anni fa. Effetto dei ruoli ginnici di Sherlock Holmes e Tony Stark, ma soprattutto dell'abbandono totale dagli eccessi di alcol e droghe che hanno accompagnato una fase turbolenta della sua vita e della sua carriera. IRON MAN 3, IL TRAILERLE FOTORacconta con entusiasmo: "Ho intenzione di girare Pinocchio quanto più possibile nel vostro paese". Per se stesso ha scelto il ruolo di Geppetto, mentre dietro la macchina da presa "chiamerò Ben Stiller, la nostra stima e amicizia personale è nata anni fa, sul set di Tropic Thunder". Per il divo newyorkese Pinocchio "è uno straordinario racconto di formazione. La sfida e l'intenzione è fare un'opera che onori l'intento originale ma anche che sia un poco più accessibile al grande pubblico, amplificando gli elementi fantasy. Perché a pensarci bene, quella di Collodi è anche una grande storia fantastica, con una sua mitologia complessa". Definisce la versione di Roberto Benigni "una meraviglia di film, con trovate e invenzioni che funzionavano, sotto molti punti di vista. Penso che Benigni lo abbia saputo interpretare con il suo stile peculiare. Ma ciò che rende Pinocchio eterno è proprio la capacità di essere raccontato in mille modi diversissimi tra loro".La sfida a non ripetersi, Downey jr. l'ha affrontata girando Iron Man 3. "The Avengers ha cambiato le carte in tavola, sul fronte spettacolare è irraggiungibile. Abbiamo lavorato due anni per rendere credibile e interessante il viaggio emotivo di Tony Stark. Per questo apriamo il film nel 1999, sul vecchio Tony, celebrità narcisista, che gli anni e i dolori hanno poi reso consapevole del bisogno degli altri, di sentimenti autentici, di trovare se stesso. A volte vedo film in cui chiedo? Ma cosa pensa il personaggio quando dice queste cose? E m'imbarazzo per loro". Nel terzo capitolo Tony Stark deve fronteggiare la minaccia dell'ingegneria genetica e il terrorismo mediatico. E i fantasmi del passato: una bellissima studiosa che è stata la donna di una notte, Rebecca Hall, e uno scienziato che lo ha deluso, Guy Pierce. Poi ci sono gli amici: il collega robotico Don Cheadle, la guardia del corpo Jon Favreau (produttore della saga e regista dei primi due film, nel terzo sostituito da Shane Black) e un ragazzino di provincia che instaura un rapporto filiale con il personaggio di Downey, nella vita padre di Indio, 21 anni, e di Exton, un anno. Alla dolce Pepper-Gwyneth Paltrow, oltre ai momenti che Downey jr. chiama "alla Billy Wilder" del film, spetta finalmente un ruolo da super azione. "Evviva il girl power", sorride l'attrice, per niente turbata dall'essere stata eletta la star hollywoodiana più odiata nella classifica della rivista Star. "Sono serena. Mai avrei pensato, il regista e Robert mi vennero a cercare e io facevo una vita tutta figli e famiglia, che mi sarei trovata a combattere in un cinefumetto. Oltre ad essere una gioia. Iron-man negli ultimi anni si è rivelato la mia unica attività professionale". Ma il colpo di scena più grande del arriva da un eccellente Ben Kingsley, il Mandarino, un terrorista alla Bin Laden che è il valore aggiunto di questo terzo e forse ultimo (se non si conta il clone in preparazione per il mercato cinese, notizia che il cast non commenta) capitolo della saga di Iron Man.













