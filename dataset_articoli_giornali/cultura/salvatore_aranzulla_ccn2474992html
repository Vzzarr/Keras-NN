Torna mercoledì 31 maggio alle 22 l’appuntamento con la terza stagione di CCN, lo show di satira condotto da Saverio Raimondo su Comedy Central, il canale di Viacom dedicato all’intrattenimento e alla comicità presente in esclusiva su Sky al canale 124.

Nella decima puntata di CCN, Saverio Raimondo tratta temi etici legati al mondo del web, in particolare il potere (e dovere) editoriale di Facebook nella diffusione di fake news. Ospite di questa settimana Salvatore Aranzulla, fondatore del sito Aranzulla.it, uno dei 30 portali più visitati d’Italia, nel quale risponde con semplicità a migliaia di dubbi non soltanto di tipo informatico ma, per l’occasione, anche etico. Con lui si parlerà del ruolo dei social network nella società contemporanea e della privacy in rete.


Il programma conferma ciò per cui si è contraddistinto nelle precedenti edizioni: un uso della grafica molto creativo e all’avanguardia, oltre che una scrittura comica molto contemporanea, sia nei riferimenti che nei ritmi, che unisce il monologo satirico allo sketch show e alla sitcom. Alla scrittura, oltre allo stesso Raimondo, lavorano Francesco Lancia, Paolo Cananzi, Walter Fontana, Marco Vicari, Chiara Galeazzi e Stefano Pisani, con l’amichevole contributo di Stefano Santucci.


La regia è di Patrizio Belsiti. I contributi filmati e le web edition sono dirette da Maurizio Montesi. Le grafiche sono dello Studio Polpo. La scenografia è di Filippo Loy e la fotografia di Francesco Ciccone. Il montaggio è di Roberto Cruciani.


 