
            
            (ANSA) - ROMA, 31 MAG - La Notte della Taranta festeggia 20
anni. Vent'anni che hanno visto alternarsi sul palco del
festival itinerante oltre 600 ospiti, davanti a più di 2 milioni
e 700 mila persone. E che anche quest'anno, dal 6 al 26 agosto
il Salento si prepara ad accogliere il più grande festival di
musica popolare in Europa. Maestro concertatore dell'edizione
2017, che si muoverà tra 18 tappe (con le novità di Nardò e
Torre San Giovanni), è Raphael Gualazzi, e tra gli ospiti
internazionali già annunciati ci sono la cantautrice americana
Suzanne Vega, il sassofonista dei Rolling Stones Tim Ries, il
percussionista Pedrito Martinez e Yael Deckelbaum, che ha
composto la preghiera delle madri per la Marcia della Speranza
delle donne ebree e arabe nell'ottobre 2016: si esibiranno nel
concerto della serata finale a Melpignano (Lecce) e, come da
tradizione del festival, interpreteranno i brani della
tradizione salentina. In tutto saranno 42 i gruppi partecipanti
per oltre 60 ore di musica live.   
				          