
            
            (ANSA) - ROMA, 15 LUG - "Torna oggi in Italia la tela del
Guercino rubata a Modena". È il ministro dei Beni e delle
Attività Culturali e del Turismo, Dario Franceschini a dare
notizia del rientro a Roma dell'opera del Guercino "Madonna con
i Santi Giovanni Evangelista e Gregorio Taumaturgo", trafugata
nell'agosto del 2014 nella chiesa di San Vincenzo a Modena. La
tela, che sta partendo in questo momento dall'aeroporto di
Casablanca, sarà portata all'Istituto superiore per la
conservazione e il restauro di Roma e successivamente dopo i
necessari interventi tornerà a Modena. "Un ringraziamento a
tutte le istituzioni che hanno permesso questo importante
risultato che è stato possibile grazie alla forte sinergia e
collaborazione tra tutti i soggetti coinvolti - afferma
Franceschini -. Grazie in particolare al Comando Carabinieri per
la Tutela del Patrimonio Culturale". La tela era stata trovata
nel febbraio scorso a Casablanca con danni su circa il 30% della
superficie.   
				          