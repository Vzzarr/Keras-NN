(ANSA) - NEW YORK, 1 GIU - Più spazio all'insegna della diversità: il MoMA di New York si rifà il look con un progetto da 400 milioni di dollari che allarga e riconfigura gli spazi espositivi, manda in pensione o marginalizza molti "vecchi uomini bianchi" per dedicare più gallerie a formati trasversali e interdisciplinari, artisti appartenenti alle minoranze e artiste donne.    Si passa da un approccio dedicato a singoli artisti, in molti casi da manuale di storia dell'arte ma anche maschi di razza bianca, americani o europei, e da gallerie monograficamente riservate a discipline specifiche, per privilegiare una sequenza cronologica nella quale scultura, pittura, design, architettura, arti applicate, fotografia convivano in esposizioni per decenni che garantiscano al visitatore una "full immersion" nel tempo.    L'idea della direzione è di arrivare a un 30% in più degli spazi attualmente a disposizione, ma soprattutto a non dover rimettere le mani tanto presto sul master plan disegnato stavolta dal trio Diller Scofidio + Renfro.   