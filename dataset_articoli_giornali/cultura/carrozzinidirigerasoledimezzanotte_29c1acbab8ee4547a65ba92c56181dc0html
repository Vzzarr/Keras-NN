Francesco Carrozzini farà il suo esordio alla regia di finzione dirigendo Sole di mezzanotte, dall'acclamato thriller di Jo Nesbo, di cui Cattleya si è aggiudicata i diritti. Il progetto è destinato al mercato internazionale.    Il romanzo racconta le vicende di Ulf, un giovane uomo che deve attraversare tutta la Norvegia per sfuggire alle conseguenze del suo passato criminale. "Sole di Mezzanotte", che mette in luce le torbide attività della malavita di Oslo, è stato elogiato dai critici di New York Times, The Washington Post e The Guardian ed è stato inserito dal Los Angeles Times nella lista dei best seller.    "Quando ho letto per la prima volta Sole di Mezzanotte di Nesbo, sono stato travolto dalla complessità del protagonista , Ulf, un uomo per natura buono ma costretto a compiere cattive azioni per salvare la sua vita e quelle delle persone che ama", dice Carrozzini fotografo e filmmaker, nomination agli Emmy, figlio di Franca Sozzani cui aveva dedicato il documentario "Franca: chaos and creation".   