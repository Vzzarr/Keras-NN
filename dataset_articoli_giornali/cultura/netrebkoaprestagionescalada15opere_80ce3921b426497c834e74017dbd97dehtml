Sarà l'Andrea Chenier con la regia di Mario Martone ad aprire il 7 dicembre la prossima stagione d'opera della Scala. Sul podio il direttore musicale Riccardo Chailly e sul palcoscenico la superstar della lirica Anna Netrebko insieme al (meno acclamato) marito Yusif Eyvazov.    Sono 15 i titoli in cartellone, di cui otto nuove produzioni, incluso Fin de Partie di Gyorgy Kurtag in prima mondiale. Die Fledermaus di Strauss diretto da Zubin Mehta, Simon Boccanegra con Leo Nucci diretto da Myung-Whun Chung, Orphée et Eurydice con Juan Diego Florez e sul podio Michele Mariotti sono alcuni dei titoli. E poi Don Pasquale diretto da Chailly, Francesca da Rimini di Zandonai, Aida per la regia di Franco Zeffirelli (di cui si festeggiano i 95 anni), Fierrebras di Schubert con Daniel Harding sul podio, la ripresa di Fidelio (questa volta con la bacchetta di Chung), il Pirata di Bellini, Ali baba e i 40 ladroni con la regia di Liliana Cavani, Ernani di Verdi, La finta giardiniera di Mozart ed Elektra.   