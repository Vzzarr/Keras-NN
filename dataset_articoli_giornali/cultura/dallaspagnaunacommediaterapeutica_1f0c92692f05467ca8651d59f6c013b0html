Una commedia ''europea e 'terapeutica', perché si parla di canto, un'attività molto liberatoria per personaggi tutti un po' spaesati, che hanno la necessità di volare altrove". Così Anna Di Francisca definisce Due uomini, quattro donne e una mucca depressa, in sala dall'8 giugno con Mariposa Cinematografica. Un'impronta internazionale, riflessa dall'ambientazione in Spagna ("una terra di grande libertà creativa" dice la regista) e il cast, guidato da Miki Manojlovic (attore feticcio di Kusturica) e pluripremiati divi iberici come Maribel Verdù, Eduard Fernandez e Laia Marull. Nei ruoli di contorno, tutti molto azzeccati, anche, fra gli altri, Serena Grandi, Neri Marcorè, Manuela Mandracchia e Anna Caterina Morariu.