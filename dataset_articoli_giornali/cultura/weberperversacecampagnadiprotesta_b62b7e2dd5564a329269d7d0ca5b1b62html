
            
            (ANSA) - MILANO, 31 MAG - "Una campagna di protesta in favore
della pace e del desiderio di connessione di cui tutti abbiamo
bisogno": così Bruce Weber descrive gli scatti realizzati per la
campagna autunno-inverno 2017 di Versace, ideata dal direttore
artistico Donatella Versace.   
				   La campagna unisce star come Gigi Hadid, Mica Arganaraz,
Taylor Hill e Vittoria Ceretti, che indossano i capi simbolo
della collezione, con messaggi che invitano all'uguaglianza e
alla fiducia. Gli scatti sono realizzati in studio per
focalizzare tutta l'attenzione sul messaggio, interpretato anche
da modelli come Barry Lomeka, Barak Shamir, Filip Wolf, Saul
Rodriguez, Alpha Dia. "Il messaggio di questa campagna - dice
Donatella Versace - è chiaro e diretto. Parla di amore, della
solidarietà di cui tutti abbiamo bisogno, indipendentemente da
chi siamo o da dove veniamo". "Dopo aver analizzato con
Donatella ciò che oggi sta accadendo nel mondo - aggiunge Weber
- abbiamo deciso di ritrarre persone che s'impegnano per
qualcosa di importante".   
				          