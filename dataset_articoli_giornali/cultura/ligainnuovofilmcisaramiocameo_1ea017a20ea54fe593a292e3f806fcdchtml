 "Se ci sarà un mio cameo in 'Made in Italy'? Certo, ma nessuno lo capirà. Lo sveleremo a tempo debito". E' forse l'unica indiscrezione che Luciano Ligabue si è fatto scappare nella diretta Facebook dal set di 'Made in Italy', terzo film che il rocker di Correggio sta girando in questi giorni. La pellicola racconta la vita di Riko, "possibile mio alter ego nell'esistenza che avrei vissuto se non avessi avuto questa vita". Il collegamento web, durato poco più di mezz'ora, è stato seguito da oltre 3.500 fan che hanno inondato il loro idolo di domande e apprezzamenti. A chi gli ha chiesto perché abbia scelto di nuovo Stefano Accorsi come protagonista, il rocker ha risposto che il primo a volerlo "è stato il produttore Domenico Procacci". Ligabue è poi tornato su quello che, prima della settima arte, è il suo vero mondo: il palco, che tornerà a calcare il 4 settembre a Rimini, nella ripresa del 'Made in Italy Tour'.    "Quel tour è stato un 'coitus interruptus'. Vedremo di chiuderlo come si deve".   