
            
            (ANSA) - BERGAMO, 4 GIU - Dieci anni dopo la pubblicazione di
'Adriano Celentano, 1957-2007: Cinquant'anni da ribelle', lo
scrittore e giornalista Sergio Cotti ha presentato oggi il nuovo
libro dedicato al molleggiato, 'Adriano e Celentano: un po'
artista e un po' uomo' (Edizioni Arcana). Un'anteprima in vista
del lancio ufficiale il 17 giugno a Galbiate (Lecco), il paese
dove il cantante vive e che quel giorno gli dedica un concerto
tributo, 'Non perdiamoci di vista'. "Il libro - spiega l'autore
- racconta i 60 anni di carriera di Adriano Celentano attraverso
la sua imponente discografia, dal primo Festival del Rock and
Roll, il 18 maggio 1957, all'ultimo disco inciso in coppia con
Mina. Nel volume sono analizzati tutti i suoi album, comprese le
raccolte ufficiali, e spiegate tutte le canzoni". "Di fatto il
nuovo libro è un aggiornamento del precedente - spiega Cotti -.   
				Celentano è senz'altro uno degli artisti italiani più prolifici
e apprezzati, nonostante da più vent'anni le sue apparizioni si
siano fatte sempre più rare".   
				          