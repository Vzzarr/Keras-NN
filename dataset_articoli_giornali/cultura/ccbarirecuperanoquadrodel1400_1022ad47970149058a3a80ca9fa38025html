
            
            (ANSA) - BARI, 31 MAG - C'è anche un dipinto del 1400
raffigurante San Leonardo, rubato nella chiesa di San Luca di
Armento (Potenza) nel gennaio 1972, tra le oltre 600 opere
d'arte rubate recuperate dai carabinieri del Nucleo Tutela
Patrimonio Culturale di Puglia e Basilicata nel 2016. Tra queste
vi sono beni antiquari, archivistici, librari e reperti
archeologici, per un valore complessivo stimato di oltre 500mila
euro. Il dipinto, ritrovato dopo oltre 44 anni, era esposto in
Liguria per essere venduto all'asta. L'opera, del valore stimato
di circa 80mila euro, è attualmente sottoposta a restauro.   
				   Dal bilancio dell'attività dello scorso anno emerge il
sequestro di 456 reperti archeologici, molti dei quali integri,
trafugati da 11 'tombaroli', poi denunciati, durante scavi
clandestini di aree di interesse archeologico, soprattutto dei
territori di Foggia, Taranto e Matera. Tra le opere d'arte
recuperate ci sono tre maioliche del 1500 rubate a Cerignola e
sette pergamene medioevali trafugate a Conversano.   
				          