
            
            (ANSA) - GIFFONI VALLE PIANA, 15 LUG - Condurre il Festival
di Sanremo? ''Sarebbe un enorme onore ma non lo farò. Non riesco
a immaginare con le mie tempistiche come riuscirei a farlo. Io
non sono un conduttore, quello è un mestiere che altri fanno
molto meglio di me''. Così Mika, oggi protagonista di due
incontri con i ragazzi al Giffoni Film festival, risponde a chi
gli chiede notizie su un suo possibile ritorno all'Ariston
stavolta in veste di presentatore. Il cantante libanese,
intanto, si prepara al ritorno su Rai2 in autunno, tra fine
ottobre e inizio novembre con la seconda edizione dello show
Stasera Casa Mika in quattro puntate: ''Siamo al lavoro da due
mesi, inizieremo a registrare questo weekend - spiega -.   
				Quest'anno ci sarà anche una minifiction, scritta da Ivan
Cotroneo'' In questo momento, ''sto dividendo il mio tempo fra
la musica e gli altri progetti. Sono a metà della scrittura, con
un'altra persona, che non posso ancora dire, del mio nuovo
album. Lo sto componendo per ora tutto al pianoforte, sarà super
pop''.   
				          