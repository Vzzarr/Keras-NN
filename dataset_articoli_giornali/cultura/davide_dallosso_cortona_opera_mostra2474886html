Un vero e proprio "esercito dell'anima", fatto di cento corpi in policarbonato alla ricerca di una connessione empatica con il mondo che li circonda. "La Folla" è il titolo di questa originale installazione di Davide Dall'Osso a Cortona, presso il Polo Museale di Sant'Agostino (con la regia di Maria Laura Perilli, aprirà i battenti il 5 giugno con orario 10-13/16.30-19) e durerà fino al 5 luglio). Una sorta di auspicio al superamento di vecchi preconcetti, perchè si viva in un domani fatto di accettazione dell'altro quale superamento di qualsiasi tipo di differenza. Ed ecco che questi corpi, plasmati con cura e dedizione dall'artista pesarese, sembrano consumarsi nel faticoso tentativo di trovare un canale di comunicazione con l’esterno e si pongono lì, davanti all’osservatore, arrovellati in una sorta di circuito fatto di decomposizione e rigenerazione.

