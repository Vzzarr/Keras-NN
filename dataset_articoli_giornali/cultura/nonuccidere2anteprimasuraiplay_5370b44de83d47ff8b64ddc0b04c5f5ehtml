    Il filo rosso rimane, Valeria Ferro (Miriam Leone), l'ispettore della omicidi della squadra mobile di Torino. Suo è lo sguardo attraverso cui si dipanano le indagini verticali e sua è la vicenda umana, familiare e sentimentale che percorre orizzontalmente la serie. Ma le novità in arrivo nella seconda stagione sono tante: i nuovi episodi saranno visibili in anteprima assoluta su Rai Play da giovedì 1 giugno e verranno trasmessi da Rai2, in 6 serate da lunedì 12 giugno (la seconda parte in autunno). Inoltre nella nuova serie la mamma della giovane e abile poliziotta (Monica Guerritore) esce di scena (si scoprirà che è morta), ma non è tutto. Non uccidere passa sulla seconda rete del servizio pubblico che prende il testimone da Rai3 (dove è andata in onda la prima). Miriam Leone sostiene di essere: "molto felice di aver interpretato Valeria"; "questo personaggio è un regalo per un attore. Mi sono chiesta più volte a chi potermi ispirare, alla fine ho pensato ad Antigone come riferimento".  L'attrice tiene a ringraziare chi ha scritto il ruolo di Valeria "è stato come leggere un libro e aver timore di arrivare alla fine per paura di chiuderlo. Mi hanno scritto diversi questori ringraziandoci per il lavoro fatto, siamo riusciti a rimanere fuori dai trionfalismi".  Una coproduzione Rai Fiction - FremantleMedia Italia realizzata in collbaorazione con il Centro Produzione Rai di Torino e il sostegno di Film Commission Torino Piemonte. 