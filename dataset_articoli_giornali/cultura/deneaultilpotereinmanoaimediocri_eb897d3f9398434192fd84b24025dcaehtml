
            
            (di Federico Pucci)
   (ANSA) - MILANO, 28 MAG - ALAIN DENAULT, 'LA MEDIOCRAZIA'
(NERI POZZA, PP. 240, EURO 18,00)
   Il potere è in mano ai mediocri: a sostenerlo nel suo libro
'La mediocrazia' è il filosofo canadese Alain Deneault, che ha
presentato il volume edito Neri Pozza al Wired Next Fest di
Milano il 27 maggio e al Circolo dei Lettori di Torino il 29.   
				"La mediocrazia è un regime che costringe al livellamento non
verso il basso ma verso il mezzo - spiega all'ANSA Deneault - Si
riferisce alla governance, mettere la gestione davanti alla
politica, come fosse autosufficiente: non si amministra più in
funzione di principi politici, ma secondo modalità che sono le
stesse di una multinazionale". 
   E' questo l'approccio di quello che Deneault definisce
"l'estremo centro": "Si sopprime l'asse destra-sinistra a
vantaggio di un programma oligarchico visto come l'unico
concepibile, per cui ogni posizione altra è estrema mentre le
sue sono pragmatiche". Le vicende politiche contemporanee
starebbero già dispiegando questo predominio: "La vittoria di
Emmanuel Macron in Francia è certamente una vittoria della
mediocrazia: non solo considera la gestione della cosa pubblica
subordinata a temi come la globalizzazione, ma il suo stesso
movimento ha adottato termini, teorie e nomenclatura della
gestione aziendale. Macron è una sorta di agente di commercio di
Rothschild, Total o Vivendi". 
   L'estremo centro secondo Deneault non è quindi una
collocazione politica, ma una subordinazione profonda alle leggi
del capitale: "Che tu sia Trump o Tsipras sei costretto ad
avvantaggiare le multinazionali o ridurre i diritti dei
lavoratori: il resto è jazz elettorale". La causa è però
culturale prima che politica per il filosofo, che non a caso
dedica metà del volume alla degenerazione dei sistemi
universitari: "Siamo prigionieri delle parole che utilizziamo,
come governance, management, sviluppo sostenibile. Bisogna
tornare a un vocabolario politico che parli di cittadinanza,
bene comune, servizi sociali. I mediocri si riempiono la bocca
di innovazione, eccellenza, engagement, ma questo spinge al
conformismo: nelle università oggi è necessario concepirsi come
un cortigiano, bisogna creare reti e trarne profitto, vendere i
risultati delle proprie ricerche secondo un'accezione
manageriale". 
   Competenza e merito sarebbero allora concetti propugnati dai
mediocri, ma a loro estranei: "Oggi c'è una crisi di fiducia
verso gli esperti, ma sono gli esperti stessi spesso a esserne
responsabili: a differenza dell'intellettuale, libero e
multidisciplinare, l'esperto affitta il suo potenziale a
organizzazioni agroalimentari o farmaceutiche senza uscire dal
protocollo di ciò che gli è richiesto. Le stesse teorie del
complotto che nascono in seno a questioni come le vaccinazioni
sono il sintomo di una perdita di fiducia, di una società che
non si concentra sui luoghi di potere". 
    Una via d'uscita possibile potrebbe essere la reintroduzione
del sorteggio nella politica: "Se ci fosse una camera alta
estratta a sorte che studia e valuta quello che fa la camera
bassa eletta, tutti sarebbero coinvolti". La democrazia del web
o i movimenti di rottura potrebbero però non essere la
soluzione: "Mi pare che sui social si scriva tanto e si legga
poco. Negli ambienti di questi movimenti si ricrea una
mediocrazia in scala minore, con leviatani e persone
carismatiche". (ANSA).   
				          