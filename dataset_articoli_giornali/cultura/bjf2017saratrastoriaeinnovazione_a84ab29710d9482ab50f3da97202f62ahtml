
            
            (ANSA) - BOLOGNA, 17 LUG - Il grande jazz tra storia e
innovazione. L'edizione 2017 del 'Bologna Jazz Festival', che si
terrà tra ottobre e novembre, parlerà sia agli appassionati
della tradizione sia a coloro che sono interessati alle
commistioni con elettronica e hip hop. 
   Per la gioia dei primi sono in programma formazioni come il
sestetto co-diretto da Chick Corea e Steve Gadd, i 4 by Monk by
4 di Kenny Barron e Lee Konitz, che proprio al Bologna Jazz
celebrerà i suoi 90 anni. Per i secondi, invece, sono in
cartellone altri big come Enrico Rava e Giovanni Guidi, che
condivideranno il palco con il guru dell'elettronica Matthew
Herbert, e la nuova band di Steve Lehman, attiva in un continuo
dialogo tra jazz, hip hop ed elettronica.   
				   Il BJF entrerà nei principali teatri bolognesi, tra cui il
Manzoni, il Duse, l'Unipol Auditorium e il Celebrazioni, ma
coinvolgerà anche altri luoghi della città e di Modena e
Ferrara, moltiplicando le masterclass e gli incontri con gli
artisti. Il programma completo sarà diffuso a ottobre.   
				          