 A Jane Fonda e Robert Redford saranno attribuiti i Leoni d'oro alla carriera della 74/a Mostra Internazionale d'Arte Cinematografica di Venezia. La decisione è stata presa dal Cda della Biennale di Venezia presieduto da Paolo Baratta, su proposta del direttore della Mostra del Cinema Alberto Barbera. La consegna dei Leoni d'oro alla carriera a Jane Fonda e Robert Redford avrà luogo venerdì 1 settembre nella Sala Grande del Palazzo del Cinema (Lido di Venezia), prima della proiezione Fuori Concorso del film di Netflix Our Souls at Night, diretto da Ritesh Batra e interpretato da Jane Fonda e Robert Redford (riuniti 50 anni dopo A piedi nudi nel parco), prodotto da Redford e dalla sua società Wildwood Enterprises, Inc.