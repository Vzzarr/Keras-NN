
            
            (ANSA) - NAPOLI, 30 MAG - Riapre la collezione Epigrafica del
Museo Archeologico di Napoli, una delle raccolte di iscrizioni
greche, italiche e latine, tra le più prestigiose al mondo; 
documenti eccezionali - oltre 300 epigrafi tra i 2000 reperti
custoditi al MANN - per la storia della scrittura in un
riallestimento voluto da Paolo Giulierini, direttore attualmente
sospeso dall'incarico per l'effetto della sentenza del Tar che
ha annullato le nomine in 5 musei.   
				   Testimonianze scritte su materiali lapidei o su metalli, alle
quali si aggiungono - novità assoluta - le iscrizioni dipinte o
graffite sui muri di Pompei, tra cui uno straordinario 'fumetto'
che racconta una lite in osteria, testimonianze toccanti della
vita pubblica e privata dei romani, i manifesti elettorali, gli
annunci di giochi di gladiatori, declamazioni poetiche cui
spesso si sovrappongono rozzi o sconci disegni.   
				          