
            
            (ANSA) - ROMA, 1 GIU - Va a Roberto Faenza, nell'anno de La
verità sta in cielo - film "particolarmente sensibile ad un tema
scottante come la vicenda ancora misteriosamente aperta di
Emanuela Orlandi" - il Nastro d'argento alla carriera 2017. A
Giuliano Montaldo invece, stavolta come attore, un Nastro
speciale per il film di Francesco Bruni Tutto quello che vuoi,
di cui è "straordinario interprete". La consegna a Roma, martedì
6 giugno al Museo Maxxi: nel corso della serata, dedicata
all'annuncio delle candidature 2017, anche la proclamazione e la
consegna dei Nastri 'tecnici' di quest'edizione. Gran finale
sabato 1 luglio al Teatro Antico di Taormina. 
   Lo annunciano i Giornalisti Cinematografici sottolineando che
il riconoscimento a Faenza - che festeggia 50 anni di cinema -
vuol essere "un omaggio alla sua avventura cinematografica ma
anche all'impegno, mai tradito, e alla sua speciale attenzione
per l'attualità e per il racconto della realtà".   
				          