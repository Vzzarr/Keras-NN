Open house il 2 e il 3 giugno, dalle 10 alle 20, per un nuovo progetto culturale a Santa Marinella. Il pubblico è invitato ad entrare nella Casa degli Autori del Cinema - Caasm presso la sede di via Aurelia 363 per la presentazione del progetto, proposto dalla Associazione Amici di Santa Marinella Amisma, con la collaborazione degli archivi del '900. Previsto per tutto l'anno un calendario di attività di promozione e condivisione della cultura cinematografica, scandite da un calendario monografico mensile e organizzate presso la sede liberty, in concessione del Comune di Santa Marinella.

Questo progetto nasce sotto gli auspici di un importante archivio di oltre 35.000 pezzi, tra cimeli e documenti originali del cinema italiano ed internazionale, e dal lascito di Leo Catozzo, montatore di Fellini e Totò e inventore straordinario, che nella vicina Santa Severa produceva ed esportava in tutto il mondo la sua innovativa pressa per il montaggio, premiata con un Oscar alla tecnologia. Forte di questo patrimonio la Caasm si propone un progetto ambizioso: avviare una attività di recupero e catalogazione che prevede la digitalizzazione e la condivisione online di questo importante lascito culturale, compreso il recupero e il restauro delle pellicole d'epoca.

Il know how tecnologico e le risorse necessarie saranno raccolta
grazie a partner tecnici e finanziari e al supporto degli iscritti. Le attività, oltre a coinvolgere la cittadinanza e le associazioni del territorio, prevedono progetti di collaborazione con il pubblico nazionale ed internazionale di appassionati e studiosi, e con le università e i centri di ricerca storica.