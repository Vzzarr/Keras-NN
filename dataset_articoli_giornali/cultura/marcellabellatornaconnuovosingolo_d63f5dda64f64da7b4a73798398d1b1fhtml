
            
            (ANSA) - ROMA, 28 MAG - E' uscito 'Non mi basti più'
(etichetta Beyond, distribuzione Artist First), il brano inedito
che segna il ritorno di Marcella Bella e anticipa il nuovo album
prodotto da Mario Biondi in uscita il prossimo autunno. Il pezzo
è in radio ed è disponibile sui principali store digitali e
sulle piattaforme di streaming.   
				   Con grinta e passione, Marcella sperimenta nuove sonorità e
si propone con un look ispirato alle star della discomusic, il
sorriso incorniciato da ricci insolitamente biondi. "Questo
pezzo - racconta - è un assaggio dell'album di inediti prodotto
da Mario Biondi che uscirà in autunno. I nostri mondi musicali
si sono incontrati e uniti ed è nato un nuovo genere musicale:
il 'soulpop', fatto di calde emozioni e vellutata eleganza. 'Non
mi basti più' è il perfetto connubio tra la raffinatezza
musicale di Mario Biondi e l'emozionalità della mia voce".   
				   'Non mi basti più' è firmato da Mario Biondi e Max Greco, che
ne hanno anche curato l'arrangiamento.   
				          