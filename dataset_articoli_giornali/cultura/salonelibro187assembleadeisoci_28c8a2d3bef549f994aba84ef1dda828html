
            
            (ANSA) - TORINO, 17 LUG - A due mesi dal successo della 30/a
edizione del Salone del Libro, i soci della Fondazione per il
Libro tornano a riunirsi a Torino per fare il punto della
situazione patrimoniale. Una riunione 'tecnica', nella sede
della Regione Piemonte, per mettere in sicurezza i conti e
guardare al futuro.   
				   Il bilancio non presenterebbe particolari problemi anche se
per via di ritardi tecnici sulla presentazione del consuntivo
2016 e del preventivo 2017, mancano all'appello i 2,5 milioni di
euro di Regione Piemonte e Comune di Torino, fondi sui quali
però non ci sono dubbi. Arriveranno appena completati i
rispettivi iter.   
				   Non è escluso che nel corso della Assemblea i soci inizino a
ragionare anche sull'edizione 2018 del Salone, in programma dal
10 al 15 maggio. All'orizzonte, dopo lo strappo dei mesi scorsi,
un riavvicinamento con gli editori e possibili collaborazioni
con Tempo di Libri, la kermesse milanese che alla sua prima
edizione, quest'anno, non ha riscosso grande successo.(ANSA).   
				          