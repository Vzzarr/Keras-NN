Magico e arcano, misterioso e sciamanico, Mimmo Paladino arriva a Pietrasanta (Lucca) con una selezione di opere su cartone, allestite dal 29 luglio al 10 settembre negli spazi della nuova sede della Galleria Giovanni Bonelli. Nella 'piccola Atene' versiliese, il grande artista campano, tra i principali esponenti della Transavanguardia, il movimento di ritorno alla pittura fondato da Achille Bonito Oliva nel 1980, porta alcune opere recenti, tecniche miste in cui si riafferma la cifra stilistica dell'artista, che lo ha reso famoso in tutto il mondo. Intitolata 'Mimmo Paladino. Opere scelte', l'esposizione, curata da Flavio Arensi, propone infatti una panoramica del lavoro del maestro, in grado di sintetizzare i temi peculiari della sua poetica, dalle suggestioni d'intonazione arcaica all'uso di simboli greco-romani, etruschi e paleo-cristiani.