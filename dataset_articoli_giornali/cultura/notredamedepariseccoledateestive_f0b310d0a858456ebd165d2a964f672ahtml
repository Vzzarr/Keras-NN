
            
            (ANSA) - ROMA, 31 MAG - Saranno le ultime occasioni per
assistere al musical dei record con il cast originale. Notre
Dame de Paris, lo show firmato da Riccardo Cocciante e prodotto
da David Zard, annuncia le date estive: dopo la finale di
settembre all'Arena di Verona si fermerà per una lunga pausa.   
				Questi i nuovi appuntamenti: Cosenza (dal 23/6), Messina (dal
28/6), Palermo (dal 4/7), Lecce (dal 21/7), Rimini (dal 27/7),
Chieti (dal 2/8), Cagliari (dal 13/8), Torre del Lago (dal 22/8)
e Verona dall'8 settembre.   
				   In 15 anni Notre Dame de Paris ha superato i 3,5 milioni di
spettatori in 1.207 repliche e ha toccato 46 città in Italia per
un totale di 135 tappe.   
				   Tratta dal romanzo di Victor Hugo, prodotta da David e
Clemente Zard, con le musiche di Cocciante e le liriche di Luc
Plamondon adattate da Pasquale Panella, l'opera vede in scena
Lola Ponce (Esmeralda), Giò Di Tonno (Quasimodo), Vittorio
Matteucci (Frollo), Leonardo Di Minno (Clopin), Matteo Setti
(Gringoire), Graziano Galatone (Febo) e Tania Tuccinardi
(Fiordaliso).   
				          