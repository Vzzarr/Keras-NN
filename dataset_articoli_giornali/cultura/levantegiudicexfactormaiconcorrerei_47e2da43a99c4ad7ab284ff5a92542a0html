''Faccio il giudice a X factor, ma non parteciperei mai come concorrente a un talent show. Sarebbe da stupidi negare che sia un'ottima vetrina, ma io non ho voluto utilizzarla, quando nel 2010, qualcuno mi aveva iscritto a X Factor e fui chiamata per i provini. Magari la mia carriera sarebbe stata più veloce... ma chissà se sarei stata capita''. Parola di Levante, cantautrice, scrittrice e new entry nella giuria del talent show di Sky, che comprende anche Manuel Agnelli, Fedez e Mara Maionchi : ''devo ancora fare le ultime scelte per la mia squadra, io ho gli under donna'' L'occasione per confrontarsi sul programma e sul suo percorso artistico, con grande onestà e candore, è la masterclass di cui la musicista (all'anagrafe Claudia Lagona, siciliana trapiantata a Torino, classe 1987), arrivata in completo jeans, maglietta bianca e basco, è protagonista al Giffoni Film festival. '' La cosa più bella è che ho scoperto di essere totalmente libera di dire e fare quello che voglio a X Factor, cosa che non credevo - spiega la cantautrice che ha iniziato a scrivere canzoni a 12 anni -. Dietro quel banco porto i miei gusti. Con me non sono passate le Whitney Houston. Io ho una visione diversa rispetto a certi standard stanchi. Anch'io ho frequentato una scuola di canto ma il senso poi è non imitare i propri modelli, non puoi rifare Alicia Keys''.