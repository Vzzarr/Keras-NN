
            
            (ANSA) - ROMA, 30 MAG - Sono da poco terminate a Roma le
riprese del nuovo film di Roberta Torre, 'Riccardo va
all'inferno', con Massimo Ranieri e Sonia Bergamasco,
sceneggiato dalla stessa regista con Valerio Bariletti. Le
musiche originali sono di Mauro Pagani. 
   Riccardo Mancini (Massimo Ranieri) esce dall'ospedale
psichiatrico giudiziario dove ha trascorso lunghi anni per un
delitto avvolto nel mistero, ben deciso a vendicarsi e
conquistare il potere all'interno della sua famiglia malavitosa.   
				Riccardo non ha scrupoli a sbarazzarsi dei suoi fratelli, ma non
ha fatto i conti con la vera anima nera della famiglia: la
potente Regina Madre (Sonia Bergamasco). Un musical nero e
psichedelico che attraversa Shakespeare, ambientato in una Roma
mai vista, spettrale e pop. 
   Nel cast anche Silvia Gallerano, Silvia Calderoni, Teodoro
Giambanco, Michelangelo Dalisi, Ivan Franek, Matilde Diana e con
Tommaso Ragno.   
				          