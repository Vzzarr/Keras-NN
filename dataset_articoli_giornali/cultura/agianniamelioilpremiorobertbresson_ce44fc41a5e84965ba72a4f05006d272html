
            
            (ANSA) - ROMA, 16 LUG - Va a Gianni Amelio il Premio Robert
Bresson 2017. Il riconoscimento sarà consegnato al regista
italiano dalla Fondazione Ente dello Spettacolo e dalla Rivista
del Cinematografo in occasione della 74. Mostra Internazionale
d'Arte Cinematografica di Venezia (30 agosto - 9 settembre
2017), nel corso di una cerimonia che si terrà al Lido di
Venezia.   
				   Istituito nel 1999, il Premio Robert Bresson viene assegnato
ogni anno, in accordo con il patrocinio del Pontificio Consiglio
della Cultura della Santa Sede, al regista che abbia dato
testimonianza con il suo lavoro del difficile percorso di
ricerca del significato spirituale dell'esistenza. Nelle
precedenti edizioni è stato attribuito a Giuseppe Tornatore,
Manoel de Oliveira, Theo Angelopoulos, Krzysztof Zanussi, Wim
Wenders, Jerzy Stuhr, Zhang Yuan, Daniel Burman, Walter Salles,
Aleksandr Sokurov, Mahamat Saleh-Haroun, Jean-Pierre e Luc
Dardenne, Ken Loach, Amos Gitai, Carlo Verdone, Mohsen
Makhmalbaf e Andrei Konchalovsky.   
				          