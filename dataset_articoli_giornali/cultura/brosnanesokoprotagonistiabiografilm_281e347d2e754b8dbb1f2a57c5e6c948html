
            
            (ANSA) - BOLOGNA, 1 GIU - Oltre 150 ospiti nazionali e
internazionali con una madrina e un ospite d'onore d'eccezione.   
				A una settimana dall'inaugurazione, è stato presentato a Bologna
il programma completo e l'elenco dei protagonisti del 13/o
Biografilm Festival. A tenere a battesimo la kermesse sarà la
cantante, performer e attrice, Soko che interpreta Loie Fuller
nel film simbolo di questa edizione, 'La danseuse'. Ospite
d'onore sarà invece Pierce Brosnan che presenterà 'Poisoning
paradise', il film sui rischi ambientali legati all'utilizzo di
pesticidi sperimentali nelle Hawaii girato dalla moglie Keely
Shaye Brosnan.   
				   Soko, oltre a presenziare al Galà di inaugurazione dell'8
giugno, sarà presente anche alla proiezione del suo film sabato
e la sera del 9 giugno si esibirà in un dj set al Biografilm
Park.  Con il 2017, si completa il triennio dedicato da
Biografilm alla riflessione su Internet e sulle nuove tecnologie
con un focus sui Millennials sotto il titolo 'Rivoluzione
Digitale3 - The Millennials'.   
				          