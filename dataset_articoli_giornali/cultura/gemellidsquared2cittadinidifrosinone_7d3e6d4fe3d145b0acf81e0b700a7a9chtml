
            
            (ANSA) - ROMA, 17 LUG - Dean e Dan Caten, gli stilisti
fratelli gemelli, fondatori del marchio Dsquared2, hanno
ricevuto la cittadinanza onoraria, le chiavi della città ed il
premio Le Coluche dal Comune di Casalvieri, nel cuore della
provincia di Frosinone, luogo di origine della famiglia
Catenacci. Dean e Dan Caten, assieme ai loro fratelli, volati
per l'occasione dal Canada, sono stati accolti con grande
affetto dalla comunità del piccolo centro e da tutti i paesi
della valle del Comino. Dapprima il consiglio comunale nel quale
il sindaco e le autorità locali hanno reso omaggio al lavoro dei
Caten, al termine la visita dei luoghi cari, la casa del padre
Dante e della nonna Arcangela. Momenti di racconti e memorie
ripercorsi attraverso i luoghi e le storie dei cittadini che
conosceva il loro papà e la loro nonna. In serata, tutto il
paese riunito in Piazza San Rocco addobbata a festa per i
fratelli Catenacci: orgoglio tricolore.   
				          