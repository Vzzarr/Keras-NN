
            
            (ANSA) - SENIGALLIA (ANCONA), 29 MAG - A Senigallia ha
riaperto i battenti il Palazzetto Baviera, ed è stato subito un
bagno di folla. La cerimonia inaugurale si è svolta alla
presenza del sottosegretario ai Beni culturali Ilaria Buitoni
Borletti. Dopo sedici anni, 'il palazzo delle meraviglie', così
come è stato definito, torna a spalancare le sue porte e a
incantare i visitatori. ''Tornare a Senigallia - ha esordito
Buitoni Borletti - è sempre un piacere e mai un dovere
istituzionale. Quando sono venuta qui la prima volta ero rimasta
stupita di quanto fosse ben tenuta la città. Oggi mi stupisco di
nuovo di fronte a questo gioiello che torna nella disponibilità
della città''. ''La valorizzazione del nostro immenso patrimonio
culturale e artistico - ha aggiunto - è la chiave per rilanciare
il Paese. Purtroppo a livello nazionale talvolta ce ne
dimentichiamo, ma registriamo un'inversione di tendenza che
parte dai territori''.   
				          