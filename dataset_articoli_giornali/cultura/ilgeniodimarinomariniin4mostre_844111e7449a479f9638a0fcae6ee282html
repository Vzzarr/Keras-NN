(ANSA) - ROMA, 28 MAG - In attesa della grande retrospettiva dedicata al genio di Marino Marini, allestita dal 16 settembre a Palazzo Fabroni di Pistoia, la città natale del maestro dedica una serie di importanti approfondimenti sulle molteplici suggestioni e radicali innovazioni della sua ricerca stilistica.    Momento di punta delle Celebrazioni di Pistoia Capitale italiana della Cultura 2017, le iniziative prenderanno il via il 16 luglio con una rassegna sugli scatti di Aurelio Amendola, in cui lo scultore è immortalato insieme ai suoi capolavori. A seguire un confronto in pittura, con l'arte di Mirò e quindi con il proprio allievo Kengiro Azuma.    Il primo appuntamento di questo vasto progetto culturale è dunque con 'Marino nell'immagine di Aurelio Amendola (1968-1975)', dal 16 luglio al 10 settembre negli spazi di Palazzo Tau, che proporrà un originale ricordo dello scultore attraverso le intense immagini che il 'fotografo degli artisti', Aurelio Amendola, gli ha dedicato.   