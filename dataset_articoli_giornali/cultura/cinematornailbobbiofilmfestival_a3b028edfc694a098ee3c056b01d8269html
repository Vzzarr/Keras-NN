
            
            (ANSA) - PIACENZA, 17 LUG - Berenice Bejo e il marito, il
regista premio Oscar Michel Hazanavicius saranno gli ospiti
speciali dell'edizione 2017 del Bobbio Film Festival (Piacenza),
organizzato, nel suo paese natale, da Marco Bellocchio. La Bejo
è nel cast del film 'Fai bei sogni' tratto dall'omonimo libro
del giornalista Massimo Gramellini e diretto proprio da
Bellocchio. Hazanavicius ha diretto nel 2011 The Artist, un film
muto e in bianco e nero che ha come protagonista femminile la
moglie Berenice Bejo.   
				   Il Bobbio Film Festival che si svolgerà nel "capoluogo" della
Valtrebbia dal 22 luglio al 5 agosto Le proiezioni si terranno
nel chiostro di San Colombano, dalle 21.15. A seguire, incontro
con attori e registi. 
   Si inizia il 22 luglio con La tenerezza di Gianni Amelio, il
27 ci sarà l'anteprima nazionale 'Le redoutable' di Michel
Hazanavicius con Berenice Bejo, il 28 'Fai bei sogni' di
Bellocchio. Si chiude sabato 5 agosto con la proiezione della
copia restaurata di 'Blow Up' e la consegna del Gobbo d'oro.   
				          