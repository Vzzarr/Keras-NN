
            
            (ANSA) - NAPOLI, 29 MAG - A Paolo Giulierini, già direttore
del Museo Archeologico Nazionale di Napoli è stato attribuito il
Premio sulla Responsabilità Sociale Amato Lamberti, quarta
edizione. L'assegnazione del Premio è arrivata prima della
sentenza del Tar che ha sospeso Paolo Giulierini dalla direzione
del MANN ma è stata confermata dagli organizzatori
l'Associazione Jonathan onlus e il Gruppo di Imprese sociali
Gesco che, rendendola nota in anticipo, ''vogliono esprimere la
loro totale e sincera solidarietà al manager e archeologo
toscano, confidando che possa presto tornare a dirigere
l'Archeologico''.   
				   A Giulierini, in particolare, andrà il premio speciale
"Napoli Città Solidale" per la Cittadinanza sociale, "per aver
reso il Mann un luogo aperto alla città e a tutti i cittadini
interpretando concretamente la cultura come un concetto ampio e
trasversale, con uno spirito solidale e attento alle dinamiche
di una società complessa e in costante trasformazione".   
				          