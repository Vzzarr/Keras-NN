La scrittrice triestina Susanna Tamaro ha detto oggi a Madrid che la sua recente opera “La tigre e l’acrobata” sarà l’ultima rivolta a un pubblico adulto e che d’ora in poi di dedicherà alla letteratura per i bambini perché, ha detto, «ho bisogno di cose belle». Alla Fiera del Libro di Madrid per presentare la versione in spagnolo della sua ultima “fiaba per adulti” Tamaro ha detto alla stampa spagnola che con “La tigre e l’acrobata” si è conclusa la sua «testimonianza spirituale». Il suo ultimo libro, ha spiegato, è «un antidoto contro cinismo e insostanzialità», che auspica spinga la gente a «uscire dal conformismo ed a porsi domande». L’autrice del best-seller “Va dove ti porta il cuore” - 16 milioni di copie vendute - ha detto di volere puntare ora sulla letteratura infantile perché i bambini «quando gli dai cose belle e profonde, gli succede come a una pianta quando l’annaffi: immediatamente prendono vita». Per Tamaro «i bambini devono imparare ad avere la capacità di ribellarsi e di farsi domande prima di ubbidire».