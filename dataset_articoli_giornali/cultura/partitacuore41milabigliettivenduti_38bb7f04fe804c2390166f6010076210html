   Numeri da record per la Partita del Cuore in programma il 30 maggio allo Juventus Stadium e trasmessa in diretta su Rai1 e Rai Radio2. Sono oltre 41.000 i biglietti venduti, per un incasso di oltre 470.000 euro. Sul campo si fronteggiano la Nazionale Cantanti e i Campioni per la Ricerca.    Dopo il raggiungimento del primo obiettivo, il sold out, gli organizzatori puntano alla seconda meta, arrivare a raccogliere 2,5 milioni di euro a favore della Fondazione Telethon e della Fondazione Piemontese per la Ricerca sul Cancro Onlus.    È possibile donare al numero 45540 attivo fino al 6 giugno.    Il valore della donazione è di 2 euro per ciascun Sms inviato da cellulari Wind Tre, Tim, Vodafone, PosteMobile, Coop Voce e Tiscali, di 5 euro per ciascuna telefonata fatta allo stesso numero da rete fissa Vodafone, Twt, Convergenze e PosteMobile, e di 5 o 10 euro per ciascuna chiamata fatta sempre al 45540 da rete fissa Tim, Infostrada, Fastweb e Tiscali.   