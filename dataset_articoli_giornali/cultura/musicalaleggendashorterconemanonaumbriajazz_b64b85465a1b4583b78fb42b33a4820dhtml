
            
            (ANSA) - PERUGIA, 15 LUG - Una leggenda del jazz, Wayne
Shorter, ieri sera a Umbria Jazz con il suo più ambizioso 
lavoro, Emanon, che a settembre uscirà su disco. Sul palco
dell'arena, con il solito quartetto (Danilo Perez al piano, John
Patitucci al contrabbasso e Brian Blade della batteria) anche
l'Orchestra da camera di Perugia, forte di 37 elementi, diretta
da Clark Rundell. Emanon è un'opera complessa che solo un
musicista che in molti ritengono il più geniale compositore jazz
dell'età moderna poteva concepire. È una suite in quattro
movimenti dai titoli evocativi (Pegasus, Lotus, Prometheus
unbound, The three Marias) ispirata ai temi del mito, dei
supereroi e della science fiction, cui Shorter si è affezionato
fin da bambino. Il sassofonista di Newark (84 anni il prossimo
agosto) vi ha lavorato per molto tempo. Musicalmente è una
partitura che lo stesso Shorter definisce "complicata". E
difatti ha richiesto tempi più lunghi del previsto per la
produzione del disco Blue Note (nel quale suona la Orpheus
Chamber Orchestra). Si tratta in larga parte di un'opera
eseguita leggendo la partitura, e gli spazi destinati
all'improvvisazione, con il solo quartetto, sono precisi, molto
limitati e in ogni caso perfettamente saldati con le parti
orchestrali. Emanon dunque è a tutti gli effetti una "scrittura
jazz" che sottolinea e valorizza una dimensione poco frequente
in una musica che al contrario è sostanzialmente improvvisata.   
				Il clima dell'opera gioca sui toni forti, talvolta enfatici e
addirittura epici, che l'orchestra, dopo mesi di prove sulle
carte inviate da Shorter, ha dimostrato di saper restituire con
proprietà. Alla fine, standing ovation degli oltre 2.000
spettatori. Nella prima parte del concerto Shorter ha suonato
con il solo quartetto, una delle formazioni più stabili delle
ultime stagioni jazz, con i suoi 16 anni di attività alle
spalle. I musicisti viaggiano a memoria lungo i sentieri del
jazz moderno, suonando una musica ora vibrante, più spesso
riflessiva. Un set in crescendo di un gruppo che probabilmente
non ha rivali nel jazz contemporaneo. (ANSA).   
				          