
            
            (ANSA) - ROMA, 31 MAG - Sei lungometraggi, fra i quali
l'italo/srilankese Per un figlio e otto corti in concorso, più
60 film fuori concorso, selezionati tra oltre 2500 opere
arrivate da 113 Paesi. Sono i numeri della 1/a edizione del
Migranti Film festival - Culture in viaggio, a Pollenzo (Cuneo),
dal 10 al 12 giugno.  
   Una tre giorni di proiezioni, incontri, anche gastronomici
con comunità di migranti, spettacoli, dibattiti. Nelle giurie,
fra gli altri, Giorgio Diritti (presidente della giuria
lungometraggi), Gianni Amelio, Alberto Barbera, Luciana
Castellina, Emanuele Crialese (presidente giuria dei corti),
Gabriele Salvatores, Isabella Rossellini, Dieter Kosslick,
Francesco Amato. Un'iniziativa ''che promuove le culture,
fondamentali, dell'accoglienza e del dialogo'' dice Carlo
Petrini, presidente dell''Università degli Studi di Scienze
Gastronomiche, che organizza il festival, in collaborazione con
Slow Food e la Città di Bra, parte del progetto MigrArti del
Mibact, e con il sostegno di NovaCoop e della Fondazione CRC.   
				          