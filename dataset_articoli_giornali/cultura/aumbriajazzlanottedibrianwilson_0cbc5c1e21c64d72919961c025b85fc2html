Nel 1966 un disco dei Beach Boys, Pet Sounds, cambiò le sorti della musica rock. Lo scorso anno Brian Wilson, che di quel disco fu il cuore e la mente, ha intrapreso un tour allo scadere del cinquantesimo anniversario, tour che è proseguito nel 2017 e ieri, unica data italiana, ha toccato Perugia per Umbria Jazz. Nel tour Brian Wilson celebra Pet Sounds e se stesso perché era giusto ricordare a mezzo secolo di distanza quella svolta epocale che anticipò (di qualche mese) pure i Beatles di Sgt. Pepper's. La musica con quel disco, e con il 45 giri Good Vibrations che seguì, si complicò, divento' ricercata nell'orchestrazione e nelle voci, e lo stesso studio di registrazione fu usato come strumento musicale per cercare effetti nuovi e soluzioni particolari. Del "ragazzo da spiaggia" californiano dei felici primi anni '60 (dopo sarebbe arrivato l'incubo del Vietnam) Brian Wilson aveva poco anche allora.