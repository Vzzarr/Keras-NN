
            
            (ANSA) - VENEZIA, 29 MAG - Un dipinto di Modigliani sarà
esposto alla Collezione Peggy Guggenheim, a Venezia, a partire
da giugno, dopo un intervento di restauro intrapreso dal
dipartimento di conservazione del museo. La tela, Ragazza con il
bavero alla marinara (La femme en blouse marine), del 1916, è
entrata a far parte della Fondazione Solomon R. Guggenheim
grazie a un lascito della collezionista veneziana Luisa Toso.   
				Ragazza con il bavero alla marinara arricchisce il patrimonio
artistico-museale della città secondo il volere della stessa
donatrice. Inoltre la tela di "Modì", soprannome dell'artista
livornese dal francese maudit (maledetto), si unisce ad altri
tre suoi lavori appartenenti alla collezione newyorkese del
museo Solomon R. Guggenheim, ma posteriori a questa, tutte
datate 1917-'18.   
				          