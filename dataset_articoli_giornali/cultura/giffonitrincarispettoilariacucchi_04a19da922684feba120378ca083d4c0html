Sorridente, gentile, disponibile e piena di passione per la vita e il suo lavoro: Jasmine Trinca, già più volte negli anni al Giffoni Film Festival come ospite, ci torna come madrina protagonista di un incontro con le giurie, nella giornata d'apertura della 47/a edizione. Ad accompagnarla c'è la figlia Elsa, che aspetta paziente, seduta, tenendo la borsa della mamma, mentre l'attrice premiata a Cannes per Fortunata realizza alcune brevi interviste prima di andare in sala. ''Giffoni mi restituisce un'enorme fiducia nell'umanità - spiega - E' bellissimo che tanti ragazzi abbiano ancora voglia di riunirsi, di godere insieme del cinema''.