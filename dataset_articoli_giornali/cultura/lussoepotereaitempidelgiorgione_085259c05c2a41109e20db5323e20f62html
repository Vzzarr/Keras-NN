
            
            (ANSA) - ROMA, 4 GIU - Magnifici tessuti, velluto, raso,
sete, broccati, emblemi di lusso e potere, trasudanti di
messaggi politici e allegorici, protagonisti dei capolavori
assoluti di Giorgione e delle opere di altri grandi maestri sono
al centro  di una mostra allestita dal 27 ottobre al 4 marzo a
Castelfranco Veneto (Treviso). Un percorso attraverso tre secoli
di storia dell'arte e del costume, che parte dal Museo Casa del
Giorgione per proseguire in un itinerario culminante nel Duomo,
dove è custodita la celebre Pala della 'Madonna e Santi'.   
				   Intitolata 'Le trame di Giorgione', l'importante esposizione
promossa dal comune di Castelfranco Veneto con il Mibac e la
collaborazione dell'Associazione Veneto Museo Sistema, è stata
curata da Danila Dal Pos, che ha riletto l'opera del famoso
maestro veneto, enigmatica e ancora misteriosa come la sua vita,
offrendo così nuove proposte interpretative.   
				          