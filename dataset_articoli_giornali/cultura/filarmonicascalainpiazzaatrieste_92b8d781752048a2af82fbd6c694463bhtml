
            
            (ANSA) - TRIESTE, 29 MAG - La Filarmonica della Scala diretta
dal Maestro Myung-Whun Chung si esibirà in concerto domenica 18
giugno, alle 21.30, in Piazza Unità d'Italia a Trieste. L'evento
è promosso da Allianz Italia in occasione del decimo
anniversario dalla costituzione della compagnia assicurativa.   
				   La serata si aprirà sulle note della Sinfonia da 'La Forza
del destino' di Verdi per proseguire con la Quinta Sinfonia di
Beethoven, l'ouverture dal Guglielmo Tell di Rossini e un gran
finale a sorpresa con un omaggio della Filarmonica della Scala
alla città di Trieste. Sono attesi migliaia di spettatori per
assistere al concerto (ingresso libero).   
				   "La musica - ha sottolineato il Maestro Chung - contribuisce
ad unire le persone ed è qualcosa che si è sedimentata nel
tempo, ha avuto uno sviluppo lungo oltre mille anni e continua
ad esistere come linguaggio compreso da tutti i popoli della
terra".   
				          