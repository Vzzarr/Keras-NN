
            
            (ANSA) - RECANATI (MACERATA), 17 LUG - Mirò e Leopardi, il
surrealismo e la poesia: è stata inaugurata la colorata mostra
di Miró a Recanati, nella serie di litografie "Le lezard aux
plumes d'or" ("La lucertola dalle piume d'oro") del grande
artista catalano. Una vera "baraonda cromatica". Villa Colloredo
Mels la ospita fino al 1 ottobre: si tratta delle litografie a
colori realizzate nel 1971, che rappresentano la fusione
compiuta tra immagine e testo poetico dal grande artista
catalano, in una equilibrata coesistenza di grafismo e immagini.   
				   Nella terra di Giacomo Leopardi, la poesia surrealista
diventa immagine e l'immagine è testo poetico: questa mostra è
un'occasione per scoprire e ammirare un particolare aspetto del
meraviglioso mondo di Miró. L'attività di illustratore ha sempre
rappresentato un momento fondamentale nel percorso artistico di
Joan Miró, facendone un protagonista assoluto della storia del
libro d'artista.   
				   La stimolante mostra, promossa dal Comune di Recanati e
organizzata dalla società Sistema Museo, è il primo evento del
nuovo progetto Infinito Recanati, che fa leva sulla sua forte
identità legata all'arte, alla poesia e alla musica della
città.(ANSA).   
				          