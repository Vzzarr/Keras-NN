Dopo 11 anni dall'ultima volta, è un ballerino a portare a casa la vittoria finale ad Amici, edizione 2017, la sedicesima del talent di Canale 5. Andreas ha battuto - a sorpresa - Riccardo, interrompendo così quello che sembrava da tempo ormai un predominio assoluto e intoccabile della musica sulla danza. "Che quest'anno potesse vincere un ballerino ce l'eravamo detto. Si poteva pensare: i segni c'erano", spiega a notte fonda e a telecamere ormai spente Maria De Filippi, vincitrice anche lei nella sfida degli ascolti tv con 4 milioni 822 mila spettatori e il 28.54% di share (con il monologo di Roberto Saviano ha toccato il 40%), in una stagione che ha avuto alti e bassi e che ha sofferto come non mai in passato della concorrenza di Ballando con le Stelle su Rai1. Oltre 5 milioni i voti arrivati per decretare il vincitore e 338 mila i tweet che hanno portato #amici in vetta ai trend topic in Italia e nel mondo.