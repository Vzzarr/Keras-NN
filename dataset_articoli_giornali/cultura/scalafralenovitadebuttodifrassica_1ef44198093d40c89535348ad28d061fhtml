 Fra le novità della prossima stagione lirica della Scala c'è un debutto inatteso: quello di Nino Frassica. L'attore e comico famoso per Quelli della notte e come maresciallo Cecchini in don Matteo interpreterà infatti, in una parte solo recitata e non cantata, il carceriere Frosch nel Fledermaus (Il pipistrello), opera buffa di Johann Strauss finora mai rappresentata al teatro milanese.    "Abbiamo qualcosa per ridere" ha detto il sovrintendente Alexander Pereira alla presentazione della stagione. La regia sarà affidata a Cornelius Obonya, erede di una famiglia di grandi attori austriaci e grande attore lui stesso che al festival di Salisburgo ha rappresentato lo spettacolo simbolo Jedermann. Sul palco salirà invece Zubin Mehta mentre la coreografia è affidata a Heinz Spoerli.   