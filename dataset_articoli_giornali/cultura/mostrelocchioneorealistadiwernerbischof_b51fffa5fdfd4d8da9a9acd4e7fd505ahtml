
            
            (ANSA) - VENEZIA, 15 LUG - Gli angoli più remoti del mondo,
dall'India al Giappone, dalla Corea all'Indocina fino ad
arrivare a Panama, in Cile e in Perù, immortalati da uno sguardo
d'autore: dal 22 settembre al 7 gennaio arriva alla Casa dei Tre
Oci di Venezia una grande mostra antologica dedicata
all'indimenticato fotografo Werner Bischof (1916-1954), uno dei
fondatori della celebre Agenzia Magnum. Esposte al pubblico
circa 250 immagini, in larga parte vintage, realizzate tra il
1934 e il 1954, per ripercorrere storie e viaggi di un autore
dotato di grande sensibilità e di un 'occhio neorealista'. La
mostra, curata dal figlio Marco Bischof, offre la possibilità di
riscoprire attraverso incredibili reportage uno dei più
importanti fotogiornalisti del Novecento, un artista capace non
solo di documentare la realtà, ma anche di cogliere contrasti e
dicotomie, in un'epoca in continua evoluzione, nella relazione
contraddittoria tra modernità e tradizione, tra sviluppo
industriale e povertà, tra business e spiritualità. Per la prima
volta sarà inoltre esposta una selezione di 20 fotografie
inedite in bianco e nero, dedicate all'Italia.   
				(ANSA).   
				          