Un pezzo di storia italiana verrà cantata venerdì 2 giugno in piazza Sempione. E’ il concerto-memorial per Rino Gaetano, il cantautore deceduto proprio il 2 giugno del 1981 e che quest’anno, da chissà dove, festeggia i 40 anni di Aida, un pezzo che, appunto, racconta l’Italia dal primo dopoguerra al 1977. Lo scenario è quello consueto di Montesacro cui il cantautore crotonese era molto legato e ove visse con la famiglia trasferitasi, dalla Calabria, in cerca di lavoro.

La presentazione dell’evento è affidata a Dino Giarrusso, giornalista, attore, regista e, ancora, inviato de Le Iene, mentre a scaldare il pubblico ci penserà alle 20 la band La Scelta, nota come autrice del brano L’ottava meraviglia, magistralmente interpretata da Ron allo scorso Festival di Sanremo. Al termine, il cambio palco permetterà l’inizio del consueto concertone annuale della Rino Gaetano Band, cover band ufficiale fondata da Anna Gaetano (sorella del cantautore) e di cui fa parte Alessandro greyVision (voce, chitarra), nipote di Rino Gaetano, quest’anno sul palco insieme a un altro musicista – Danilo Scortichini (voce, chitarra e ukulele) – anche lui nipote del cantautore.

La RGB è composta da musicisti professionisti quali Michele Amadori (tastiere e cori), Alberto Lombardi (chitarra elettrica e cori), Marco Rovinelli (batteria), Fabio Fraschini (basso), Ivan Almadori (voce e chitarra). Saranno presenti, fedelissimi come ogni anno, alcuni musicisti e discografici, storici amici di Rino Gaetano e diversi artisti che sempre lo hanno ricordato e omaggiato nel proprio percorso. Questa edizione coincide con il 40° anniversario dell’uscita del terzo LP del cantautore – Aida – contenente, tra gli altri, l’omonimo, popolarissimo e amatissimo, brano. In questa VII edizione, tra gli ospiti, anche i Sei Ottavi – altra cover band di Rino Gaetano, molto amata dai fan. Tra gli ospiti anche il cantautore David William Caruso – de I Vinile – a interpretare un brano di Rino Gaetano. Special Guest del Rino Gaetano Day 2017: Artù, giovane cantautore romano, che ha partecipato al concerto del 1° maggio a Roma, al Coca Cola Summer Festival e finalista di Musicultura e molto amato per le sue canzoni di fantasia, contrarie agli schemi imposti dalla società.

Anche per questa edizione, come per le precedenti, il Rino Gaetano Day è legato a uno scopo benefico-solidale; dopo Emergency, nell’edizione 2016, quest’anno l’invito sul palco è rivolto alla Protezione Civile e alla Croce Rossa Italiana – sempre in prima linea nelle operazioni di emergenza, a partire dai terremoti fino a garantire soccorsi per tutto il resto delle criticità che colpiscono questo Paese – con il fine unico di sensibilizzare l’opinione del pubblico presente agli importanti temi della prevenzione e della sicurezza. 