
            
            (ANSA) - ROMA, 1 GIU - Sono 46 le città che hanno manifestato
interesse al bando per la Capitale Italiana della Cultura 2020
entro i termini previsti. Si tratta di Agrigento, Agropoli,
Alberobello, Altamura, Ancona, Asti, Aversa, Bellano, Benevento,
Bitonto, Capaccio Paestum, Casale Monferrato, Caserta, Catania,
Ceglie Messapica, Cuneo, Fabriano, Fasano, Foligno, Gallipoli,
Lanciano, Macerata, Merano, Messina, Montepulciano, Noto, Nuoro,
Oristano, Parma, Piacenza, Pietrasanta, Pieve di Cadore, Prato,
Ragusa, Ravello, Reggio Emilia, Salerno, Scandiano, Siracusa,
Telese Terme, Teramo, Tivoli, Tremezzina, Treviso, Vibo Valentia
e Villa Castelli.  
   "Sono felice di questa forte partecipazione di tante città.   
				Comuni grandi e piccoli di tutt'Italia - dichiara il ministro
Dario Franceschini - hanno deciso di investire sulla cultura
come cardine del proprio sviluppo: è il segno di una nuova
consapevolezza che è nostro dovere favorire e incoraggiare il
più possibile".   
				   Ora le amministrazioni sono chiamate a confermare la propria
adesione depositando entro il 15 settembre un dossier di
candidatura con il programma delle attività culturali previste,
la struttura incaricata della elaborazione e promozione del
progetto, una valutazione di sostenibilità economico
finanziaria, gli obiettivi perseguiti e gli indicatori che
verranno utilizzati per la misurazione del loro conseguimento. 
   La validità formale di ogni candidatura e i singoli dossier
verranno esaminati da una giuria di sette esperti di chiara fama
nel settore della cultura, delle arti e della valorizzazione
territoriale e turistica per selezionare entro il 15 novembre le
dieci città finaliste da invitare a un incontro di presentazione
pubblica e approfondimento. 
   La città Capitale Italiana della Cultura 2020 verrà scelta
sulla base dei risultati di questi colloqui entro il 31 gennaio
2018.   
				          