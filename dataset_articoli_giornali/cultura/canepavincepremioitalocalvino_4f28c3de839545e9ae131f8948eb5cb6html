
            
            (ANSA) - TORINO, 30 MAG - Emanuela Canepa è la vincitrice del
30/o Premio Italo Calvino con il romanzo 'L'animale femmina',
storia del percorso di liberazione di una donna dallo sguardo
maschile di un malinconico e cupo avvocato. Tre le menzioni
speciali assegnate a pari merito, nella cerimonia di premiazione
al Circolo dei Lettori di Torino, Luca Mercadante, per
'Presunzione'; Serena Patrignanelli, per 'La fine dell'estate';
Roberto Todisco, per 'Jimmy Lamericano'.   
				   La giuria di quest'anno era formata da Rossana Campo, Franca
Cavagnoli, Mario Desiati, Marco Missiroli, Mirella Serri.   
'L'animale femmina' è stato scelto perché ritenuto dalla giuria
"un romanzo compiuto, maturo, di esemplare nitidezza nella
struttura e incisivo nella lingua, che mette in campo uno
spiazzante gioco di seduzione senza sesso e che, pur attento
alla psicologia maschile, dà voce alla forza carsica femminile".   
				   Al Calvino, dedicato agli inediti, hanno partecipato
quest'anno 670 autori, provenienti soprattutto dal Centro e dal
Sud Italia.(ANSA).   
				          