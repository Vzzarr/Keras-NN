





Cannes, il meglio del cinema:l'Italia ci prova con Sorrentino
Annunciato il programma dell'edizione numero 66 del Festival. In concorso il film del regista di "Il Divo", con un grande Toni Servillo, dedicato al nostro collega Giuseppe D'Avanzo. Fra gli autori in arrivo sulla Croisette anche Soderbergh, i Coen, James Franco, Alexander Payne, Nicholas Windong Refn





Un'immagine di "La grande bellezza" (ansa)






TAG

 cinema,  festival,  Cannes,  Paolo Sorrentino,  Toni Servillo,  La grande bellezza




PARIGI - Paolo Sorrentino con La grande bellezza, Steven Soderbergh con Behind the candelabra e Nicolas Winding Refn con Only gods forgive sono tra i grandi autori del cinema mondiale in lizza per la Palma d'oro di Cannes 2013. Mentre Valeria Golino, regista di Miele, è stata selezionata per la sezione "Un certain regard". La conferma arriva dalla presentazione ufficiale del programma del Festival, giunto alla sessantaseiesima edizione, che si svolgerà nella località della Costa Azzurra tra il 15 e il 26 maggio. Tra gli altri film in concorso, Inside Llewyn Davis di Ethan e Joel Coen, Jimmy P. di Arnaud Desplechin, As I Lay Dying di James Franco, Jeune et Jolie di Francois Ozon, Nebraska di Alexander Payne, La Venus a la fourrure di Roman Polanski. L'Italia è in qualche modo rappresentata anche da Valeria Bruni Tedeschi, che dirige e interpreta il film francese Un chateau en Italie, che ha tra i protagonisti anche Filippo Timi. La pellicola d'apertura della kermesse sarà Il grande Gatsby di Baz Luhrmann, mentre The Bling Ring di Sofia Coppola inaugurerà "Un certain Regard".TRAILER "LA GRANDE BELLEZZA""Ringrazio il festival per l'invito e l'attenzione con cui segue il mio lavoro sin dagli esordi   - ha dichiarato Sorrentino, non appena avuta la notizia - essere selezionati tra migliaia di film è già un grande riconoscimento. Andarci per la quinta volta di seguito una responsabilità e un onore che condivido con tutta la troupe. Uomini e donne appassionati che mi hanno consentito di trasformare in un film quella che per me era una fantasia". Ideato e scritto dallo stesso Sorrentino con Umberto Contarello, il film è ambientato e interamente girato a Roma. Nelle sale arriverà il 21 maggio e sarà dedicato al nostro collega Giuseppe D'Avanzo. La pellicola, come si legge nella nota ufficiale diffusa dall'ufficio stampa, "racconta la storia di dame dell'alta società, parvenu, politici, criminali d'alto bordo, giornalisti, attori, nobili decaduti, alti prelati, artisti e intellettuali veri o presunti che tessono trame di rapporti inconsistenti, fagocitati in una babilonia disperata che si agita nei palazzi antichi, le ville sterminate, le terrazze più belle della città". Protagonista uno scrittore e giornalista, Jep Gambardella, interpretato da Toni Servillo.Miele della Golino, con Jasmine Trinca protagonista, è invece una storia che ruota attorno al tema del fine vita. Prodotto da Riccardo Scamarcio e Viola Prestieri (una produzione Buena Onda con Rai Cinema in coproduzione con Les Films des Tournelles e Citè Films) uscirà nelle sale italiane il 1 maggio distribuito da Bim. "Sono felice e contenta - ha commentato la regista - Sono anche fiera di essere nello stesso festival con altri film italiani fatti da grandi amici che sono anche grandi artisti". Sulla Croisette ci sarà anche un'altra attrice italiana, Nicoletta Braschi, giurata per la Cinefondation che assegna i premi ai cortometraggi. E tra gli Special Screenings, troviamo Stop the Pounding Heart di Roberto Minervini, già agli Orizzonti di Venezia 2012 con Low Tide.
