Appuntamenti rock pop jazz da lunedì 29 maggio a domenica 4 giugno
 
LUNEDI'  29 MAGGIO
 
Jazz/Jay Clayton all'Alex
Negli anni Settanta la vocalist Jay Clayton, americana di Youngstown, Ohio, all'anagrafe Judith Colantone, annata 1941, era già all'avanguardia come la prima cantante jazz che mescolava nelle sue improvvisazioni poesia e elettronica. Dopo l'università si spostò a New York e lì arrivarono una lunga collaborazione con il  musicista e compositore Steve Reich (che insieme a Philip Glass, La Monte Young e Terry Riley era uno degli esponenti storici della corrente minimalista), una serie di lezioni con il sassofonista Steve Lacy, il suo matrimonio con il batterista Frank Clayton e tante collaborazioni con artisti di classe, da Muhal Richard Abrams a Bud Shank, Kirk Nurock, Stanley Cowell, Lee Konitz, Fred Hersch, John Gilmore, Dave Liebman, Cecil McBee, Bob Moses, Sam Rivers, nonché cantanti come Jeanne Lee, Norma Winstone, Urszula Dudziak e Bobby McFerrin. Ha alle spalle una quarantina di album, ha insegnato per vent'anni al Cornish College of the Arts di Seattle, ha pubblicato un paio di libri sul canto jazz, insomma non si è fatta mancare niente. Oggi, alla tenera età di 76 anni, dà un concerto dietro l'altro e stasera è sul palco con gli Atrìo, cioè il pianista Gianluca Massetti, il bassista Dario Giacovelli e il batterista Moreno Maugliani. E' il suo unico live romano.
Alexanderplatx, via Ostia 9, ore 21
 
Canzone d'autore/Neminem per De Andrè
La band dei Neminem Laedere canta Fabrizio De Andrè con gli arrangiamenti della PFM: è un omaggio integrale ai concerti del 1979 del frande cantautore genovese. Il gruppo nasce nel 2012 da musicisti appassionati della poesia e delle armonie di De André, e nella scelta del nome c'è la filosofia cara allo stesso Faber, la volontà di non far male a nessuno. Sono Gianni Gandino (voce), Max Teodosi (chitarre, bouzouki, cori), Paolo Verini (tastiere e programmazione musicale), Rosemary Brown (violino), Andrea Nebbiai (basso, chitarra e cori), Gianluca Coccia (batteria) e Barbara Illi (cori).
Teatro Sangenesio, via Podgora 1, ore 21
 
Cantautori/Per chi suona
E' l'ultimo appuntamento della serie Per chi suona la campana, serate in stile vecchio e storico Folkstudio con cantautori di ogni parte d'Italia, e stasera, per la chiusura, sono in scena tutti o quasi tutti i protagonisti dei precedenti live della stagione.
Arciliuto, Piazza Montevecchio 5, ore 21.30
 
MARTEDI' 30 MAGGIO
 
Canzone d'autore/Mannoia torna al Parco
A furor di popolo torna Fiorella Mannoia con il Combattente Tour, che prende il nome dal suo ultimo album del quale è uscita un'edizione speciale al completo di bonus track e canzoni appena registrate live. «Tutti combattiamo. Per un'idea, un amore, un'ingiustizia, un traguardo... in generale per il diritto di essere felici», dice la vocalist romana. Con lei la sua fedele band, formata dal chitarrista Davide Aru, dal tastierista Bruno Zacchetti, dal bassista Luca Visigalli, dal batterista Diego Corradin e dal percussionista Carlo Di Francesco.
Parco della Musica, sala Santa Cecilia ore 21
 
Jazz/Amaranta Vocal Trio
Francesca Senatore, Rosaria Vulcano e Elisabetta Nesca (con Vito Caporale al pianoforte e Andy Bartolucci alle percussioni) sono l'Amaranta Vocal Trio, formazione nata nel 2015 in uno spettacolo teatrale incentrato sul viaggio di un fantomatico Ulisse. Di lì è uscito fuori un progetto musicale che ha come tema portante il Mediterraneo, l’acqua, e tutto ciò che dell’acqua è sapore, profumo, sentore di una tradizione, in un gioco semplice e antico. Il tutto per tre voci che s'intrecciano in un bell'equilibrio con brani scelti dal repertorio italiano, spagnolo e griko, ovvero la lingua greca che si parla da secoli del Salento. Impasti doc e parecchia creatività.
Alexanderplatz, via Ostia 9, ore 21
 
MERCOLEDI' 31 MAGGIO
 
Disco/Gloria canta gli anni '70
Famosa nel mondo per i suoi hit di quarant'anni fa, da I Will Survive a Can't Take my Eyes off You e Never Can Say Goodbye, ancora oggi famosissimi, Gloria Gaynor è sempre viva, vegeta e piena di energia alla faccia dei 76 anni che compirà a settembre, dote che condivide con moltissimi musicisti neri per i quali, fortunatamente, il tempo non passa mai e soprattutto non influisce sulle loro qualità. Nata a Newark, New Jersey, come Gloria Fowles, è una delle regine della disco music che quasi mezzo secolo fa già faceva ballare tutto il mondo. Ha venduto milioni di dischi (altro che i dischi d'oro di oggi, che arrivano con poche migliaia di copie) al punto che un suo album del 2002 è rimasto per mesi in testa alle classifiche, e continua a fare concerti in giro per il mondo. Stasera a Roma canta come special guest della Pop Orchestra diretta da Gerardo Di Lella, musicista non nuovo ad esperienze con grossi nomi internazionali, vedi Diane Schuur, Arturo Sandoval o Tony Hadley. La big band schiera 22 elementi fra sezioni di fiati, sei voci e una doppia ritmica, e la scaletta prevede brani leggendari, da quelli già indicati a Le Freak degli Chic, Cuba dei Gibson Brothers, The Best Disco in Town di Ritchie Family, YMCA dei Village People. Ci sarà anche un omaggio di Gloria all'indimenticabile Donna Summer con un medley a cinque anni dalla sua scomparsa. E per non far mancare niente al pubblico della serata Di Lella si cimenterà anche in un tributo agli Abba. con brani come Money Money Money, Gimme Gimme Gimme, Sos, Mamma Mia, Waterloo.
Centrale del Foro Italico, viale del Gladiatori, ore 21
 
Musica latina/Arriva Fiesta 2017
Coraggio, appassionati di salsa, reggaeaton, merengue, bachata e tutti gli altri ritmi e sapori latini, caraibici, centro e sudamericani: anche quest'anno torna Fiesta. La ventitreesima edizione del Festival Internazionale di Musica e Cultura Latino Americana diretto come sempre da Mansur Naziri comincia stasera e domani, con un doppio anticipo, prima della vera partenza del 15 giugno e dell'apertura di un ricco calendario che vedrà sul palco artisti come Daddy Yankee, Los 4, Jacob Forever, Ozuna e tanti altri. Intanto godetevi i due show inaugurali. Oggi spettacolo e presentazione della rassegna e dello staff con i ballerini del gruppo di Boris Diaz, nuovo corpo di ballo del festival, che vi trascineranno nelle danze e nell'atmosfera fino a tardi. E domani è di scena il duo cubano Gente De Zona, gruppo fondato nel 2000 all'Havana da Alexander Delgado, che divide il palco con Randy Malcom. I due combinano i ritmi del reggaeton, mix di dance e hip hop, con forme più tradizionali di musica della loro isola, offrendo un live show energico e molto coinvolgente. Anche stavolta Fiesta ha a disposizione, in un'area di 4500 metri quadri in grado di ospitare quasi 3 mila persone, un grande palcoscenico dotato di ledwall, due piste da ballo, bar, ristoranti, corsi di salsa e altri ritmi latini, negozi e così via, come vuole la sua lunga e collaudata tradizione.
Fiesta, Parco Rosati, via delle Tre Fontane 24, Eur, ore 22
 
Jazz/Olanda & Magic al 28 Divino
Due musicisti olandesi, il sassofonista Ab Baars (già colonna della storica ICP orchestra di Misha Mengelberg e Han Bennink, anche solista di shakuhaki. flauto diritto gapponese) e la violista e compositrice Ig Henneman (leader di varie band in equilibrio fra musica contemporanea, punk e jazz) prima suonano in duo e poi si uniscono alla band Roots Magic, ovvero Alberto Popolla (clarinetto e clarinetto basso), Errico De Fabritiis (sax alto e baritono), Gianfranco Tedeschi (contrabbasso) e Fabrizio Spera (batteria) per un set in cui il repertorio del gruppo verrà presentato in un'inedita versione per sestetto.
Alexanderplatz, via Ostia 9, ore 21
 
Cantautori/Luca Seta al Vascello
Luca Seta, cantautore e attore piemontese di Borgosesia, dopo il successo dell'album di esordio In viaggio con Kerouac presenta il suo nuovo lavoro discografico Cuccioli di Gnu. «Molti pensano che abbia dedicato la canzone ai bambini, ma è vero solo in parte: i "cuccioli di gnu" siamo tutti noi, che proprio come i cuccioli almeno una volta nella vita siamo rimasti col muso in su a cercare una risposta alle nostre domande, e l'unica risposta è che il cielo è grande». Luca, all'anagrafe Luca Barbareschi, 40 anni, propone un viaggio tra storie. luoghi, esperienze e epoche fra poesia e jazz, condito da ritmi multiformi e da un tocco di teatro e di letteratura.
Teatro Vascello, via Giacinto Carini 78, ore 21
 

 


 
GIOVEDI' 1 GIUGNO
 
Rock/I Soldiers al Traffic
«Noi viviamo, respiriamo e sanguiniamo per la musica: è al di là delle parole, delle melodie e delle note mischiate insieme, è la nostra linfa»: si presenta così la rockband piemontese Soldiers Of A Wrong War, soldati di una guerra sbagliata. Luca Del Fiore, Adin Sulic, Luca Cek e Riccardo Ori presentano il loro nuovo album Countdowns. Aprono la serata gli Emenyside e gli Asphaltator.
Traffic, via Prenestina 738, ore 21
 
Jazz/Lettieri in blues
Il chitarrista Luciano Lettieri suona brani originali e standard del jazz, fra creatività, interplay e tradizione bebop e blues, e stasera lo fa con il suo Jazz Blues Quartet, ovvero il pianista Ettore Gentile, il bassista Francesco Puglisi e il batterista Alessandro Marzi.
Alexanderplatz, via Ostia 9, ore 21
 
Rock/Greg & Rockin' al Fonclea
Greg, cioè Claudio Gregori, adora il rock e il rockabilly dell'America degli anni '50 e stasera propone successi di Buddy Holly, Elvis Presley, Jerry Lee Lewis, Billy Lee Riley e Carl Perkins (ma anche diversi brani originali) con i suoi Rockin' Revenge, ovvero Andrea Pesaturo (chitarra), Clem Bernabei (piano), Ivano Sebastianelli (contrabbasso) e Riccardo Colasante (batteria), rigorosamente fra atmosfere e ritmi di quel decennio.
Fonclea, via Crescenzio 82a, ore 21
 
VENERDI' 2 GIUGNO
 
Soul/Cody ChestnuTT al Monk
Lo chiamano il cantastorie del soul per il suo modo soft di affrontare l'energia e i ritmi della soul music: afroamericano di Atlanta, Georgia, annata 1968, Cody ChesnuTT, che ama scrivere il suo cognome con due T maiuscole alla fine, ha cominciato con la rockband The Crosswalk, poi è diventato solista riscuotendo un notevolissimo successo cn il suo mix di rhythm & blues, neo soul e altri ingredienti, dal rock all'hip hop, dal funk al blues. Nel suo attuale tour europeo presenta insieme alla sua band My Love Divine Degree, terzo e attesissimo album in studio, anticipato dai singoli Bullets In The Streets and Blood (inciso in duo con il bassista Raphael Saadiq) e I Stay Ready. Ci sa fare, e il suo sogno, magari banale ma mica tanto di questi tempi, è vedere un futuro migliore per tutta l'umanità.
Monk Club, via Giuseppe Mirri 35, ore 21
 
Better Days/Tor Pignattara in piazza
La Piccola Orchestra di Tor Pignattara diretta da Pino Pecorelli (è uno dei fondatori e musicisti dell'Orchestra di Piazza Vittorio) e ideata da Domenico Coduto (per l’Associazione Musica e Altre Cose) è  formata da ventidue ragazzi italiani, migranti di seconda generazione e richiedenti asilo provenienti da  dieci paesi (Filippine, Eritrea, Cina, Egitto, Nigeria, Senegal, Romania, Ghana, Ecuador e, naturalmente, Italia) che nonostante la giovane età sono un’unica grande orchestra internazionale. Presentano Better Days, la musica dei nuovi italiani, un concerto nel quale i brani originali scritti insieme ai musicisti dell'orchestra, e che riecheggiano melodie e ritmi delle loro tradizioni musicali d’origine, si mischiano al rap e alla musica dei nostri giorni.
Giardino Segreto di Palazzo Venezia, piazza Venezia, ingresso libero, ore 19
 
Afro Fest/Tre giorni di Africa
Un festival eco-sostenibile dedicato alla diffusione delle arti della West Africa, per tre giorni di concerti, workshop e eventi culturali: è l'edizione 2017 dell'Afro Fest, con artisti che arrivano da Mali, Burkina Faso e Costa D’Avorio in un grande spazio naturale, sede della  Cooperativa Agricoltura Nuova, che per l'occasione si trasforma in un ricco villaggio con musica, incontri, mercatini, cene e falò. Dal Burkina Faso arrivano Harouna Dembele, Fatoma Dembele, Inoussa Dembele, Ousmane Coulibaly, Aminata Sano, dal Mali Bifalo Kouyate, dalla Costa d’Avorio Oumar Ouattara e Sidiki Dembele. E al loro fianco ci saranno musicisti da tutta l'Europa per collborare e interagire in laboratori e jam session. Per altri dettagli vedi il sito afrofest.it.
Riserva di Decima Malafede, Via Valle di Perna, da stasera a domenica, dalle ore 20
 
Swing/Piji a Na Cosetta
Potete ballare il buon vecchio swing, o meglio quello rinfrescato da una giusta dose di elettronica, con il quintetto elettroswing del vocalist e chitarrista Piji: al suo fianco suonano Gian Piero Lo Piccolo (clarinetto), Augusto Creni (chitarra manouche), Egidio Marchitelli (elettronica e chitarra manouche), Francesco Saverio Capo (basso) e uno o più special guest a sorpresa.
Na Cosetta, via Ettore Giovenale 54a, ore 22
 
SABATO 3 GIUGNO
 
Jazz/La musica degli Oceani
Oceani La Musica del Mare, cioè Il mito di Ulisse attraverso il tempo, da Omero a Baricco, passando per Conrad, Lorca ed Hemingway: è il progetto del chitarrista e compositore Riccardo Ascani, che si muove tra flamenco e jazz e che con il suo quartetto (Antonio Aucello al sax, Roberto Ippoliti alla chitarra e Attilio Celona alle percussioni) lo propone live. Naturalista oltre che musicista, Ascani vuole porre l’attenzione su un tema di grande attualità e importanza, cioè la salvaguardia del mare e dell’ambiente, con un live multimediale fra ecologia e letteratura, che fonde i contenuti del flamenco con quelli del jazz e dell’elettronica. Obiettivo: descrizione in musica di territori illimitati e lontani orizzonti.
Alexanderplatz, via Ostia 9, ore 21
 
Metal/I Labirinth al Traffic
I Labyrinth, gruppo progressive metal nato in Toscana, a Massa, nel 1991, presentano dal vivo il loro ultimo album Architecture of a God. Sono il vocalist Roberto Tiranti, il tastierista Oleg Smirnoff, i chitarristi Olaf Thorsen e Andrea Cantarelli, il bassista Nik Mazzuccoli e il batterista John Macaluso, e la loro è una lunga storia, con diversi cambiamenti nella formazione. Hanno inciso otto dischi, hanno partecipato a tanti festival in Italia e all'estero e si muovono in quel settore del rock ormai celebre come power metal. Aprono la serata tre band: Dharma Storm (folk/power metal), Ibridoma (heavy metal) e Minraud (progressive metal).
Traffic, via Prenestina 738, ore 22

DOMENICA 4 GIUGNO
 
Jazz/Hawkins a Casa del Jazz
L'inglese Alexander Hawkins, da Oxford, è uno dei pianisti più innovativi e geniali sulla scena europea: autodidatta, è anche organista e compositore, ha una profonda conoscenza della tradizione jazz e offre un concerto da solista con una ricca selezione dei suoi brani originali e delle sue improvvisazioni.
Casa del Jazz, viale di Porta Ardeatina 55, ore 21
 