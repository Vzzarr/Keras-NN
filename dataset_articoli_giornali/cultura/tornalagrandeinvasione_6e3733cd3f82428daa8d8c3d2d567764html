
            
            (ANSA) - IVREA, 31 MAG - Da Domenico Starnone a Valeria
Parrella, da Marco Missiroli a Nicola Lagioia, da Marcello Fois
a Diego De Silva, e poi Alessandro Perissinotto, Fabio Genovesi,
Luciano Canfora, Francesco Paolo De Ceglia, Neri Marcorè,
Francesco Montanari e Sonia Bergamasco. Sarà un fiume di ospiti
e narrazioni La grande invasione, il festival della lettura a
cura di Marco Cassini e Gianmario Pilo, con Lucia Panzieri, che
torna a Ivrea dal 1 al 4 giugno per una quinta edizione
ricchissima di appuntamenti. Se la lettura sarà protagonista in
tutte le sue declinazioni, grande spazio verrà concesso non solo
alla letteratura, ma anche alla musica, al teatro, all'arte e
all'architettura. Molte le sezioni del festival, che si propone
di superare le 15 mila presenze dello scorso anno, tra cui la
Grande invasione di racconti, con 16 autori presenti alla
kermesse, La nostra carriera di lettori, in cui autori di
successo tracciano un percorso tra le proprie letture, la
tradizionale colazione con la lettura dei quotidiani, gli
appuntamenti con la saggistica, quelli con gli autori stranieri
e quelli che abbinano letteratura e teatro. La sezione Leggere
la musica propone invece conversazioni-showcase con i nomi di
punta della musica indie (Tommaso Paradiso di The Giornalisti,
Calcutta e Cosmo) e della musica hip hop (Ghemon), mentre il 2
giugno sarà la volta di Nada in concerto. Infine, per i bambini
il calendario della Piccola invasione di spettacoli.   
				          