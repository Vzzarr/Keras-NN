
            
            (ANSA) - FIRENZE, 17 LUG - Una performance in dedica a Bill
Viola, le cui opere sono proposte a Palazzo Strozzi a Firenze.   
				Protagonista la giovanissima artista contemporanea Reverie che
giovedì 20 luglio, dalle 18.30 alle 21.30, sempre a Palazzo
Strozzi, nell'ambito della mostra "Bill Viola. Rinascimento
elettronico", proporrà il suo "Rinascimento Ipersensibile.   
				Dedica fluida all'opera di Bill Viola". La performance, a cura
di Valentina Guidi Ottobri, è l'ultimo degli appuntamenti del
giovedì di Palazzo Strozzi, tre giorni prima della chiusura
della mostra dedicata all'artista americano. Reverie, giovane
artista originaria di Vinci, che vive e lavora a Milano, si
propone come medium tra opera e pubblico, stimolando, con il
loro coinvolgimento, quell'ipersensibilità che l'autrice
sostiene essere presente in ciascuno di noi di fronte all'arte.   
				"Se consideriamo inscindibile l'esperienza fisico-interiore nel
momento stesso della fruizione, è evidente che andare al di là
dell'immagine diventa possibile", spiega. Ai visitatori verrà
consegnata una piccola edizione creata per l'occasione, con una
"lettera ai visitatori" utile per seguire la performance e
condividere con l'artista l'esperienza della visita alla mostra
e della performance. L'azione si svolge attraverso 15 sale della
Strozzina e del primo piano di Palazzo Strozzi, in un arco
temporale di tre ore.(ANSA).   
				          