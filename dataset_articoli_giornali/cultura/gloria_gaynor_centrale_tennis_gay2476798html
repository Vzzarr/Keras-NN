La disco music è viva e vegeta, pronta – quando i mezzi e le forze lo consentono – a far tornare indietro di decenni svariate generazioni di over trenta affamate di notti amarcord. Ma non basta poco: serve un nome come quello di Gloria Gaynor, regina indiscussa degli anni Settanta (e di quelli a venire), di quella Dance Era che ha stregato milioni di persone con successi che ancora oggi riescono a commuovere e conquistare il pubblico. Il merito è anche di Gerardo di Lella, che è riuscito a dar vita ad uno spettacolo unico nel suo genere, insieme alla sua Pop Orchestra, per un live d'altri tempi al Foro Italico.
 




La Gaynor ha emozionato un pubblico che ha subito trasformato la platea in un dancefloor, mentre i cellulari riprendevano la regina cantare “I will survive”, “Never can say goodbye”, o quella “Can’t take my eyes off you” che ha festeggiato 50 anni sulla cresta dell’onda (pubblicata per la prima volta nel 1967 ha portato la Gaynor in cima alle classifiche di tutto il mondo). Uno show che non sarebbe stato possibile senza l’orchestra di 22 elementi (9 fiati, 6 cantanti e doppia ritmica), diretta dal deus ex machina di questa operazione, quel Di Lella che è riuscito a far rivivere le emozioni degli anni Settanta.

«E’ stato il mio agente italiano a organizzare, con Di Lella, questa data e il risultato è stato straordinario», dice la Gaynor subito dopo il live. Amatissima dalla comunità gay di tutto il mondo – che ha adottato come suoi inni “I am what I am” e “I will survive” – dice: “Amo tutti i miei fan e non mi piace suddividerli in categorie. Per me sono tutti uguali». A proposito di successi che hanno resistito per decenni: «Sapevo che I am what I am avrebbe avuto vita lunga. E’ una canzone in cui si identificano le persone che stanno attraversando dei momenti difficili. Soprattutto se queste difficoltà coincidono con l’accettare quello che sono realmente». Da tempo si è avvicinata a Dio, una svolta che, a suo dire, spiega anche la sua forza e il suo appeal: «Il mio segreto è Gesù Cristo. Dio è con me e grazie a lui le persone in tutto il mondo possono ricevere un messaggio di speranza e amore». Tra le icone della musica come lei, sogna un duetto con Alicia Keys: «E’ molto brava».