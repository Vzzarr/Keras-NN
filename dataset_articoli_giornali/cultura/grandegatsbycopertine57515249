





QUANDO uscì ai primi di aprile del 1925, quella copertina blu elettrico, con quegli occhi tristi di donna piangenti sopra una città talmente luccicante da sembrare in fiamme, non era piaciuta granché. Il più duro fu Ernest Hemingway che quando l'amico Francis Scott Fitzgerald gli prestò una copia del Grande Gatsby disse: "Ma cos'è questa cosa? Mi sembra perfetta per un pessimo libro di fantascienza". Ma anche l'autore non era entusiasta del disegno dell'artista spagnolo Francis Cugat: "All'inizio mi piaceva, poi non più", osservò laconico.LE FOTO Le copertine del romanzoIL FILM Il trailer - Le foto - La scheda - DiCaprioAdesso intorno a quella immagine si scatena una battaglia ideologica, un classico - in minore - delle dispute culturali: quelle tra avanguardie e conservatori. Al centro della contesa la nuova copertina con cui il Grande Gatsby è tornato nelle librerie americane spinto dall'uscita, il 10 maggio, del film con Leonardo DiCaprio, che si preannuncia come un vero e proprio fenomeno di costume, oltre che ovviamente campione d'incassi. La nuova cover ha, va da sé, in primo piano il volto dell'attore con attorno gli altri protagonisti della pellicola. Un sacrilegio per alcuni. "E' orribile, quel libro è un pilastro della nostra letteratura, non gli si cambia vestito", dice al New York Times il proprietario di una storica libreria indipendente di SoHo, che non la metterà mai in vetrina. Sul fronte opposto la catena Walmart, che venderà solo la nuova edizione "perché i nostri clienti vogliono avere la sensazione di acquistare sempre novità". In mezzo le altre catene, come Barnes and Noble, che salomonicamente metteranno entrambe sugli scaffali.Succede spesso che con l'uscita di un film, il libro venga ripubblicato con una veste diversa dall'originale: "Serve per attirare lettori diversi da quelli tradizionali, quelli occasionali", spiegano gli esperti di marketing. Ma non sempre la ricetta funziona. Qualche anno fa la cover di Mangia, prega e ama con Julia Roberts che si gusta un gelato sulla panchina di un parco non portò molta fortuna al libro, che vendette meglio con la precedente grafica. Al contrario, Revolutionary Road di Richard Yates sbancò le librerie solo quando arrivò la versione con Leo DiCaprio e Kate Winslet in bella mostra.Di sicuro, antico o moderno, c'è il nuovo boom del Grande Gatsby che è tornato in testa alle classifiche: giovedì è stato il più venduto su Amazon e anche in tutte le altre rilevazioni ha superato di netto le vendite di romanzi appena pubblicati. A conferma che pur cambiando l'abito, lo stile di un grande classico non va mai fuori moda. 













