 E' stato un vero show quello di Marco Giallini nell'incontro con i ragazzi al Giffoni Film Festival. Tra battute e siparietti a ripetizione (compresa una sua imitazione dei cantanti di X Factor) sono venute fuori anche riflessioni più serie. ''Non avrei mai creduto che Perfetti Sconosciuti avrebbe avuto questo successo mondiale - ha spiegato - sul set pensavamo di fare un film d'autore e pensavamo lo sarebbe stato anche negli incassi. Ora invece per questo film mi riconoscono dovunque, anche in Cina, è stranissimo. Ci saranno tanti remake, quello americano lo produrranno credo De Niro e DiCaprio''.    E sempre a proposito del remake a stelle e strisce, dice: ''Genovese mi ha raccontato che DiCaprio gli ha detto che non reciterà nel film, ma se alla fine decidesse di farlo, interpreterebbe Rocco (il personaggio di Giallini, ndr).. sono soddisfazioni''.   