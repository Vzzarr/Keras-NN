
            
            (ANSA) - ROMA, 31 MAG - "Da sempre il nostro ministero ha
cercato di promuovere, sollecitare, facilitare la collaborazione
tra pubblico e privato nel restauro e nella conservazione del
patrimonio artistico e culturale italiano. Ma in questo caso si
fa un passo in più, ovvero non solo c'è un azienda che destina
100 mila euro al restauro di 7 opere d'arte ma c'è il
coinvolgimento delle persone, in questo caso dei 2 milioni e
mezzo di soci, che vengono chiamati a scegliere quale dipinto o
scultura o mosaico deve essere oggetto dell'intervento". A dirlo
è il ministro Dario Franceschini oggi alla presentazione al
Mibact di "Opera tua", il nuovo progetto promosso da Coop
Alleanza 3.0 che sostiene il restauro di opere d'arte e la
valorizzazione delle specialità enogastronomiche locali.   
				   L'iniziativa si svolge in un percorso di 7 tappe in
altrettante regioni, dal Friuli Venezia Giulia alla Puglia,
lungo tutta la Dorsale adriatica. I soci possono promuovere il
restauro di un'opera d'arte, votando tra due proposte. Gli
interventi di restauro riguardano diverse tipologie, dal quadro
alla statua lignea, dal mosaico ai reperti archeologici, fino ad
antichi tessuti.   
				   "Il nostro progetto ha lo scopo di diffondere la cultura in
modo trasversale anche grazie al contributo dei soci e dei
consumatori" spiega Mirco Dondi, vicepresidente Sviluppo
Territori Gestione di Coop Allenza 3.0.   
				   "Finora abbiamo contribuito a 61 restauri in tutta Italia -
spiega Enrico Bressan, presidente di Fondaco Italia che ha
lavorato con le istituzioni territoriali per scegliere le opere
d'arte coinvolte - e con questi assieme alla Coop arriviamo a
68. Siamo già orgogliosi di poter annunciare i risultati della
prima tranche di votazioni, quella che ha riguardato nelle
passate tre settimane Puglia e Basilicata: sarà restaurato il
dipinto Sant'Anna e Maria con bambino nella cattedrale di Matera
a cui i materani sono particolarmente affezionati".   
				          