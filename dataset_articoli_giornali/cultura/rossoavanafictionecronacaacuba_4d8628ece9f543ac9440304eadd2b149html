
            
            (ANSA) - ROMA, 31 MAG - La cameriera Alicia costretta a
fughe rocambolesche e cambi di identità, un sedicente principe
di Costantinopoli che mette in scena una truffa paradossale, e
sullo sfondo il mondo delle roulettes e dei bordelli, della
corruzione e dei cadaveri gettati nelle strade di periferia, con
i paramilitari di Batista, mentre si avverte il respiro de
L'Avana, negli ultimi giorni del 1958. In una Cuba sospesa tra
passato e futuro, colpisce e affascina l'incrocio continuo tra
fiction e fatti di cronaca di Rosso Avana, l'ultimo romanzo di
Gianni Morelli, edito da Adv Publishing House. Scrittore,
viaggiatore e geografo, Morelli da grande conoscitore
dell'America Latina riesce nel libro a mescolare la poesia al
realismo, senza dimenticare i toni leggeri e ironici che rendono
divertente la lettura.   
				          