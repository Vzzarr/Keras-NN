
            
            (ANSA) - ROMA, 30 MAG - L'autore di Un uomo, una donna,
Claude Lelouch torna alla regia con il suo 44/o film, Parliamo
delle mie donne, esclusiva per l'Italia di Rai Cinema, che
uscirà il 22 giugno distribuito da Altre Storie.   
				   Protagonista, in una vicenda con temi cari a Lelouch come la
famiglia, il perdono, l'amicizia, è una delle icone della musica
francese, Johnny Hallyday, che più volte si è messo alla prova
anche come attore. Qui interpreta Jacques Kaminsky, fotografo di
fama internazionale ma assente come padre e marito. Trasferitosi
in una baita in montagna con la sua nuova compagna Nathalie
(Sandrine Bonnaire), sente sempre più forte la lontananza,
soprattutto emotiva, dalle sue quattro figlie, avute da donne
differenti. Il suo migliore amico Frédéric Selman (Eddy
Mitchell) escogiterà una messinscena per riunire la famiglia. "È
la storia di un uomo - spiega Lelouch - che sente di essere
arrivato a un momento della sua vita in cui si fanno le cose per
l'ultima volta e si è in grado di sentirle davvero".   
				          