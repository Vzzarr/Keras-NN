
            
            (ANSA) - TORINO, 31 MAG - L'Orchestra del Teatro Regio di
Torino, il teatro d'opera italiano più coinvolto in tournée
all'estero ormai da anni, sta per partire per Buenos Aires per
tenere, il 6 giugno, un concerto al Teatro Coliseo, un elegante
teatro ottocentesco da 1.750 posti di proprietà del governo
italiano. "Per noi è la prima tournée in America Latina, ne
siamo  orgogliosi - ha detto all'ANSA il sovrintendente del
Regio, Walter Vergnano - anche perché l'Argentina è forse uno
dei paesi più 'italiani' al mondo. Inoltre Buenos Aires ama
l'opera e la musica classica come prova il cartellone del Teatro
Colon, tra i più importanti teatri d'opera al mondo, con il
quale stiamo producendo, insieme al Met di New York e alla Royal
House di Londra, un'opera che aprirà una nostra prossima
stagione". Sul podio Sergey Galaktionov, primo violino
dell'Orchestra e direttore. Il programma prevede 'Recomposed by
Max Richter: Vivaldi-The four Seansons' del tedesco Max Richter
e il Sestetto per archi op.70 Souvenir de Florence di
Caikovskij.   
				          