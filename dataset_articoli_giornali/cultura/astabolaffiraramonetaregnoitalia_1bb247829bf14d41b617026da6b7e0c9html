
            
            (ANSA) - TORINO, 31 MAG - Con una base d'asta che supera i
due milioni di euro e più di duemila lotti all'incanto, la
vendita del 7 e 8 giugno firmata Aste Bolaffi supera ogni record
in campo numismatico nella storia della maison torinese.   
				L'appuntamento è nel capoluogo piemontese, dove viene presentato
ai collezionisti un ampio catalogo che include monete antiche e
moderne, medaglie e carta moneta. Il preludio invece è dedicato
agli ordini e decorazioni, con 451 lotti provenienti da tutto il
mondo.   
				   Il top lot è il 50 lire di Vittorio Emanuele II, del 1864.   
				"E' una delle monete più rare del Regno d'Italia, coniata in
appena 103 esemplari - spiega l'esperto di Aste Bolaffi,
Gabriele Tonello - Va all'asta da 75 mila euro ma può superare
la barriera dei 100 mila".   
				   L'asta include perfino una 'spy story' del periodo della
guerra fredda: alcuni passaporti e documenti rilasciati
dall'ambasciata americana a Parigi, che certificano che un
principe russo, Gleb Grégorièvitch Gagarine, era in realtà al
servizio degli USA. (ANSA).   
				          