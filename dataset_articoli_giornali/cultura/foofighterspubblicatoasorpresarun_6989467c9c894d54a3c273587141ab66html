
            
            (ANSA) - ROMA, 1 GIU - Sorpresa per i fan dei Foo Fighters:
la band ha pubblicato il singolo Run, accompagnato da un video
clip diretto da Dave Grohl. 
   "Svegliati e corri per la tua vita insieme a me, in un'altra
vita perfetta, in un'altra luce perfetta, noi corriamo", è
l'invito a suon di musica rock di Dave Grohl, Taylor Hawkins,
Nate Mendel, Chris Shiflett, Pat Smear e Rami Jaffee, che nel
video, con tanto di rughe, barbe e capelli bianchi, incitano
alla rivolta un gruppo di anziani in un ospizio. Insolito
pubblico che alla fine scappa per andare a riprendersi la
propria vita. "Prima che il tempo finisca, c'è da correre da
qualche parte": un inno rock alla libertà. 
   "Run" è il primo pezzo dall'uscita a fine 2015 dell'EP
gratuito "Saint Cecilia", che la band ha regalato ai propri fan.   
				          