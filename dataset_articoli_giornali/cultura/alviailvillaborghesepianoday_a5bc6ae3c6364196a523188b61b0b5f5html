
            
            (ANSA) - ROMA, 03 GIU - Sei pianoforti a coda che suoneranno
dalla mattina al tramonto, per offrire gratuitamente al pubblico
concerti di musica classica, da camera e jazz: è il Villa
Borghese Piano Day, una giornata speciale dedicata a turisti e
cittadini in programma il 4 giugno nel parco più famoso della
Capitale. A cura di Gaia Vazzoler e Massimo Spada, la
manifestazione (del tutto gratuita) prevede le esibizioni di
giovani talenti del pianismo italiano e internazionale, accanto
ai concerti di alcuni finalisti italiani del Concorso Pianistico
Internazionale Ferruccio Busoni e alla presenza dell'attore
Silvio Muccino. I pianoforti saranno sistemati nei punti
strategici della villa (Pincio, Orologio ad Acqua, Laghetto,
Fontana Oscura, Casa del Cinema, Museo Carlo Bilotti) e, nei
momenti in cui non saranno impegnati in concerti del programma
ufficiale, saranno a disposizione del pubblico per essere
suonati.   
				          