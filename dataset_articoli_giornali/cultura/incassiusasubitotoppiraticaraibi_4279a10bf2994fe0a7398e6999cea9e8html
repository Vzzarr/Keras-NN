(ANSA) - ROMA, 28 MAG - Con 62,1 milioni di dollari rastrellati nel week end di apertura, I pirati dei Caraibi - La vendetta di Salazar, quinto capitolo della saga Disney con Johnny Depp tornato in gran forma nei panni di Jack Sparrow, conquista subito la vetta del box office nord americano. Sul secondo gradino del podio resiste Guardiani della Galassia volume 2, che sfiora i i 20 milioni di dollari (19,9) nel fine settimana, raggiungendo in totale i 333 milioni di dollari. Meno convincente l'esordio di Baywatch, il film di Seth Gordon con Dwayne Johnson e Zac Efron, che deve accontentarsi di 18,1 milioni di dollari e della terza piazza. Scivola in quarta posizione Alien: Covenant, con 10,5 milioni di dollari nel week end (57,3 in totale).   