
            
            (ANSA) - ROMA, 30 MAG - Oltre 450 eventi lungo i cammini
storici, di fede e di natura che da Canterbury si snodano fino a
Roma, e da lì a Gerusalemme, alzando lo sguardo per unire
idealmente il cielo e il vento con la pietra posata dall'uomo:
si intitola Nuvole e Borghi la settima edizione del Festival
Europeo Via Francigena Collective Project 2017, in programma da
maggio a novembre attraverso Inghilterra, Francia, Svizzera e
Italia. 
   Promosso dall'Associazione Europea delle Vie Francigene e
l'Associazione Civita, il Festival celebra al meglio l'Anno dei
Borghi voluto dal ministro dei Beni e Attività Culturali Dario
Franceschini offrendo ai tanti appassionati 'camminatori' e
pellegrini di tante nazionalità centinaia di appuntamenti per lo
più a titolo gratuito, che spaziano dalla spiritualità alla
cultura, dall'enogastronomia all'artigianato, in uno scenario
storico paesaggistico unico.   
				          