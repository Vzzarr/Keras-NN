
            
            (ANSA) - BEIRUT, 1 GIU - Il Libano ha confermato il bando al
film 'Wonder Woman' perché l'attrice protagonista, Gal Gadot, è
israeliana e in passato ha servito come soldatessa nell'esercito
dello Stato ebraico. Il provvedimento, proposto nei giorni
scorsi dal ministro dell'economia Raed Khoury, è entrato in
vigore il 31/5, quando la pellicola avrebbe dovuto essere
proiettata per la prima volta nelle sale libanesi. Lo ha
riferito al quotidiano Daily Star di Beirut una fonte della
Sicurezza generale, apparato che sovrintende alla censura di
film, opere teatrali e pubblicazioni.   
				   Il Libano è ancora formalmente in guerra con Israele e in
base alla legge i suoi cittadini non possono avere contatti di
alcun genere con quelli israeliani. Tuttavia, in passato altri
film in cui recitava la Gadot erano usciti regolarmente nei
cinema libanesi. Tra questi, 'Fast and Furious' e 'Batman v.   
				Superman'. 
   Copie pirata del film sono comunque in circolazione già da
prima dell'uscita mondiale in tutte le cineteche di Beirut, al
prezzo di 1 euro.   
				          