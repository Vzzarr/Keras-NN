
            
            (ANSA) - TORINO, 30 MAG - E' un ponte ricco di mostre e
avvenimenti quello che la Reggia di Venaria offre al suo
pubblico in occasione del 2 giugno, che di solito segna, per la
residenza sabauda alle porte di Torino, l'avvio del turismo dei
grandi numeri. 
   I visitatori del capolavoro barocco possono ammirare due
mostre: 'Caravaggio Experience', che racconta l'opera del grande
pittore italiano del '500 attraverso un sofisticato sistema di
multi-proiezione a grandi dimensione, musiche suggestive ed
esperienze olfattive; e 'Jungle' dedicata allo stile animalier
nella moda. Nei Giardini si può anche visitare la mostra
'Anafora' di Giuseppe Penone, non distante dalle altre
attrazioni dell'area verde, tra cui il Giardino delle Sculture
Fluide e l'opera Dove le stelle. Molti anche gli appuntamenti
del cartellone 'Giornata da re' con attrazioni outdoor, tra
concerti, spettacoli, happening.(ANSA).   
				          