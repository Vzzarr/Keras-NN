
            
            (ANSA) - ROMA, 28 MAG - Quindici giovani attori dell'ultimo
anno del Teatro Studio Eleonora Duse dell'Accademia nazionale
d'Arte Drammatica Silvio D'Amico saranno protagonisti del nuovo
allestimento di "Hamletmachine", dramma particolare e scritto
apposta dal drammaturgo tedesco orientale Heiner Muller
(1929-1995) per il regista americano Robert Wilson, che lo mise
in scena a New York la prima volta nel 1986. 
   Lo spettacolo rappresenta la nuova avventura teatrale di
Wilson per il Festival di Spoleto 2017, dove, ospite abituale, è
ormai alla sua decima collaborazione, invitato dal direttore
Giorgio Ferrara. A trent'anni dalla quella prima
rappresentazione, anche allora con studenti attori, della New
York University, la straordinaria macchina drammaturgica di
Muller tornerà a vivere con il segno originale di Robert Wilson
per nove recite al Complesso di San Nicolò di Spoleto dal 7 al
16 luglio.   
				          