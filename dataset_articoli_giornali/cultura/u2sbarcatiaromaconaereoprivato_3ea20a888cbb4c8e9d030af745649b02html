"La più bella notte di sempre", urla Bono dal palco dello Stadio Olimpico all'inizio della prima delle due date romane (domani il bis) degli U2, le uniche previste in Italia per i festeggiamenti dei 30 anni dall'uscita di The Joshua Tree. La più bella notte di sempre, e lo sarà per i 58 mila che sono arrivati da tuta Italia. "Siete fantastici, siete una famiglia", ringrazia in italiano il cantante e in italiano proverà a esprimersi più volte durante la serata. Quello verso il pubblico romano, del resto, è un amore, ricambiato, di lunga data. E quando poco prima di salire sul palco, la band incontra alcuni giornalisti, privilegio riservato finora solo all'Italia, spiega che la differenza rispetto agli show tenuti in Nord America e in Europa, qui, è proprio "il pubblico".