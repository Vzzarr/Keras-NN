
            
            (ANSA) - NEW YORK, 04 GIU - Con una canzone di Simon e
Garfunkel a lui dedicata e mezzo migliaio di iconici edifici
sparsi per l'America, partono negli Usa le celebrazioni del
150esimo compleanno di Frank Lloyd Wright: mostre Coast to
coast, visite guidate, perfino un giro in bicicletta e tatuaggi
temporanei offerti gratuitamente in onore del genio
dell'architettura in una delle sue creazioni piu' iconiche, il
Guggenheim sulla Quinta Strada, sono stati messi in programma
per onorare l'8 giugno l'anniversario della nascita
dell'architetto di Fallingwater e Taliesin. 
   Wright lavoro' per circa 70 anni progettando oltre 1.100
opere delle quali solo la meta' vennero effettivamente costruite
e usate: dalla leggendaria Casa sulla Cascata in Pennsylvania
del 1937, alla Price Tower del 1952 a Bartlesville, Oklahoma, il
suo unico grattacielo, e la Hollyhock House, il primo progetto a
Los Angeles. Conosciuto per il "Prairie Style", lo stile della
prateria, i progetti di Wright integrano la natura il piu'
possibile con la casa.   
				          