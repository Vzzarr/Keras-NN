
            
            (ANSA) - MODENA, 31 MAG - Sono 75 i musicisti che si sono
iscritti al concorso che mette in palio anche la possibilità di
esibirsi al parco Ferrari in attesa del concerto a Modena di
Vasco Rossi. Si sono chiuse le iscrizioni a 'Standing ovation',
contest per giovani artisti che propongono un repertorio
originale promosso dal Comune di Modena e dalla Siae in
occasione di 'Modena Park', il concerto della rockstar in
programma l'1 luglio.   
				   Dei 75 iscritti, tra band e solisti, 62 provengono
dall'Emilia-Romagna e 13 dal resto d'Italia. Ora la giuria
regionale, composta da Vittorio Corbisiero, Marco Bertoni,
Gianni Gherardi e Andrea Tinti, sceglierà i 12 semifinalisti
nelle selezioni dell'8 giugno al Centro Musica di Modena. I 12
scelti si esibiranno dal vivo il 29 e 30 giugno e parteciperanno
all'audizione con la giuria nazionale. Dal 10 giugno tra i
semifinalisti si apre anche la gara per aggiudicarsi il Premio
giuria popolare di 500 euro, da conquistare attraverso i voti
del pubblico sul sito di Radio Bruno, media partner.   
				          