Negli anni '70 ''ho scoperto la recitazione grazie a un'insegnante al liceo che mi ha detto che quella sarebbe potuta essere la mia strada. Poi un giorno sulla copertina di Time Magazine ho visto Meryl Streep, che era l'attrice emergente del momento. E' diventata il mio modello, volevo fare quello che fatto lei''. Lo dice con naturale candore, intelligenza e grazia, Julianne Moore, 56 anni portati splendidamente, protagonista oggi di un incontro con i ragazzi al Giffoni Film Festival, dove ha ricevuto il premio Truffaut. Vestita in semplice ed elegante abito bianco è stata accolta dall'entusiasmo dei giovani giurati, che in un video hanno raccontato i film nei quali l'hanno amata di più, da Magnolia a quello che le ha portato l'Oscar Still Alice, da The Hours a Hunger Games. ''Essere genitore è una cosa che ho cercato, è stato un grandissimo regalo, e ai miei figli (Caleb di 19 e Liv di 15, avuti con il marito regista Bart Freundlich) come ai ragazzi qui a Giffoni voglio soprattutto dire di non sottovalutare quanto sia importante seguire le proprie passioni. Attraverso quelle potete arrivare a capire quello che veramente volete fare nella vita''.