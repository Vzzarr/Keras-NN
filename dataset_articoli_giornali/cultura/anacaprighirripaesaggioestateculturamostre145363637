





Paesaggi e Passaggi. Ad Anacapri è di scena la fotografia d'autore
Per tutta l'estate, nella parte occidentale dell'isola campana, si può visitare il primo festival dedicato alla riproduzione artistica dell'ambiente esterno: un calendario di mostre e iniziative, tra foto di Luigi Ghirri e installazioni contemporanee
di VALENTINA BERNABEI





Un'immagine di Luigi Ghirri in mostra 







Capri e la parola paesaggio sono una coppia quasi perfetta, da sempre. Tuttavia, nel 1922,  Edwin Cerio, sindaco dell'isola del golfo di Napoli volle fortemente dare una direzione diversa dall'idea turistica tipica di quel posto. Per riuscire nell'intento, organizzò un convegno sul paesaggio, invitando artisti e intellettuali (come fu lui) per ridefinire una interpretazione nuova e inedita del paesaggio caprese. Riparte da quelle tradizioni la prima edizione del Festival del Paesaggio ora in corso ad Anacapri fino a fine settembre, con un percorso diffuso di mostre ed eventi ideate in varie sedi, a cura di Gianluca Riccio e Arianna Rosica.
 
LE IMMAGINI

L'intenzione è quella di dedicare ogni anno un approfondimento ad un artista che ha avuto con Capri un ruolo fondamentale. Si inizia quindi con Luigi Ghirri (1943 – 1992), protagonista di una mostra personale al Museo della Casa Rossa. Di Ghirri sono esposte 24 fotografie selezionate tra quelle da lui realizzate a Capri tra il 1981 e il 1983. Difficile pensare al grande fotografo di Reggio Emilia con l'obiettivo rivolto su una costa che non sia quella di Marina di Ravenna, luogo che immortalò più volte e con uno dei più celebri scatti nel 1986, dalla serie “Il Profilo delle nuvole” all'interno del lavoro “Paesaggio Italiano” che realizzò tra il 1980 e il 1992.
Anche   le foto capresi di Ghirri vanno lette come parte della sua mappatura di ambiente e paesaggio: si ritrova in questi scatti il suo sguardo inconfondibile (soprattutto quando si posa su particolari “urbani” come un numero civico su parete in calce bianca), quasi più da semiologo che da artista e fotografo professionista, categorie che gli andavano entrambe strette.
 
Nella Casa Rossa è in corso anche “Passaggi”, una mostra che raccoglie opere di paesaggisti dell’Ottocento affiancati ai lavori di alcuni artisti contemporanei - Baruchello, Sandro Chia, Gianluca Di Pasquale, Goldschmied & Chiari, Angelo Mosca, Ettore Spalletti, Michele Tocca - che hanno partecipato a un programma di residenza e workshop con gli studenti delle scuole superiori di Capri e Anacapri.
 
Tra gli artisti in residenza, nello scorso maggio, ci sono stati anche Stefano Arienti e Liliana Moro, che si sono confrontati con la natura, la storia e l'architettura dell’isola per poi realizzare due installazioni site specific oggi visibili con Open, mostra in corso a Villa San Michele.
 
Info utili
Festival del Paesaggio
www.festivaldelpaesaggio.com
info@festivaldelpaesaggio.com
