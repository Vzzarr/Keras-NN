
            
            (ANSA) - GENOVA, 30 MAG - I carabinieri del Nucleo operativo
Tutela Patrimonio Culturale di Roma coordinati dalla procura di
Genova stanno indagando sui presunti falsi di Modigliani esposti
nella mostra a Palazzo Ducale di Genova. Gli specialisti
dell'Arma nei giorni scorsi si sono recati a Palazzo Ducale per
acquisire i documenti relativi alle opere esposte a Genova
provenienti da alcuni musei italiani e europei e da collezioni
private. Era stato il collezionista d'arte toscano Carlo Pepi a
sollevare dubbi sull'autenticità e sull'attribuzione di alcune
opere esposte supportato da una dichiarazione dello studioso
d'arte Marc Restellini che aveva scritto: "questa mostra è
dubbia e ho dovuto segnalare questa situazione alle autorità
italiane non appena ho visto il contenuto. L'Istituto conosce
queste opere, si tratta di falsi, disponiamo di tutta la
documentazione e prove scientifiche per confermarlo. Si tratta
di falsi noti per almeno un terzo dei dipinti esposti".   
				          