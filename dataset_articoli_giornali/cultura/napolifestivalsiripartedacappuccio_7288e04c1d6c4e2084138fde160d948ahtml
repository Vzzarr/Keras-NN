
            
            (ANSA) - NAPOLI, 3 GIU - Il Napoli Teatro Festival Italia
ricomincia da 10. Si alza il sipario sulla prima edizione
diretta da Ruggero Cappuccio, quella appunto del decennale: il 5
giugno in Piazza del Plebiscito (ore 21.30) 'Luce del Sud', il
concerto gratuito di Franco Battiato con l'Electric Band e gli
archi della Symphony Orchestra diretti da Carlo Guaitoli, aprirà
una serie di 155 appuntamenti in 36 giorni di programmazione
intensa proposta dalla kermesse organizzata dalla Fondazione
Campania dei Festival (presidente Luigi Grispello).   
				   Sul palco, lunedì sera, oltre alla musica anche gli
interventi poetici di Fabrizio Gifuni, Mimmo Borrelli e Imma
Villa e le suggestioni visive dell'artista Antonio Biasiucci.   
				Nella piazza simbolo della città un solo settore sarà riservato,
'in prima fila', a 28 associazioni che operano nel mondo del
disagio, dal Carcere di Nisida alle donne vittime di violenza.   
				          