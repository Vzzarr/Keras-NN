
            
            (ANSA) - BOLOGNA, 2 GIU - Un 'concerto per la Terra' diretto
da Ezio Bosso aprirà lunedì sera, in piazza Maggiore a Bologna,
il programma di #All4thegreen, manifestazione dedicata ai temi
della sostenibilità che farà per una settimana della città
emiliana la capitale mondiale dell'ambiente.   
				   Bosso userà la musica classica, per lui semplicemente 'musica
libera', come metafora delle nuove sfide del pianeta di fronte
al nuovo Panta Rei, il Riciclo. Sarà accompagnato da un ensemble
di musicisti dell'Orchestra del teatro Comunale e alternerà Bach
con arie di Arvo Part, ripercorrendo poi alcune sue composizioni
per concludere con la Sinfonia n.8 in Si minore D.759 incompiuta
di Schubert. Il tutto sotto il filo conduttore de 'Tutta la
musica libera pulisce l'ambiente'.   
				   Il concerto, offerto da Conai e dai consorzi di filiera, ha
l'obiettivo di sensibilizzare sull'utilità del riciclo: in 20
anni sono stati avviati a riciclo 50 milioni di tonnellate di
rifiuti di imballaggio, evitando l'apertura di 130 discariche di
medie dimensioni.   
				          