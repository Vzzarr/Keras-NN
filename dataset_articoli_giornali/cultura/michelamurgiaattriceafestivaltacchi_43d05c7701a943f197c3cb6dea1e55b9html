
            
            (ANSA) - CAGLIARI, 1 GIU - Ascanio Celestini, Marco Paolini e
Michela Murgia, al debutto come attrice in un'anteprima dello
spettacolo dedicato a Grazia Deledda. Ritorna in Sardegna dal 3
al 10 agosto, con questi e altri nomi, "Ogliastra Teatro -
Festival dei Tacchi". Sotto le insegne del Cada die, il
festival, sei palcoscenici all'aperto, è incastonato in un
angolo affascinante della Sardegna. Ad accogliere gli artisti
saranno scenografie naturali tra Jerzu, famoso per il Cannonau,
Ulassai, che porta i segni artistici di Maria Lai e Costantino
Nivola, e Osini con le sue rinomate ciliegie.   
				   "Otto giorni per immergersi nella magia del teatro
contemporaneo, di narrazione e di impegno civile ma anche danza,
letteratura, spettacoli per tutte le età e per vivere una
vacanza tra cultura e natura con eventi al mattino, pomeriggio e
sera", ha spiegato il regista Giancarlo Biffi. Spettacoli, ma
anche esiti scenici di laboratori e residenze artistiche, oltre
a momenti formativi. Poi ancora visite guidate, cicloturismo,
laboratori, percorsi enogastronomici e degustazioni, sedute di
yoga all'aria aperta. Programma su (www.cadadieteatro.com).   
				   Cantina Antichi Poderi a Jerzu, Stazione dell'Arte di Maria
Lai a Ulassai e su Taccu a Osini sono le sedi principali. Tra i
nomi in calendario la compagnia Melarancio, Gardi Hutter,
Bocheteatro, la compagnia lombarda Pleiadi Art Production,
Pierpaolo Piludu, Mauro Mou, Alessandro Lay, Giancarlo Biffi,
Silvia Girardi. In programma anche Macbettu, l'opera 
shakespeariana in salsa sarda. "Il Festival dei Tacchi diventa
maggiorenne - ha sottolineato l'assessore alla Cultura del
comune di Jerzu, Antonio Piras - Ci abbiamo creduto e
continuiamo a crederci: il connubio col teatro ha dato frutti
preziosi".  (ANSA).   
				          