
            
            (ANSA) - NAPOLI, 30 MAG - Pochi giorni al via del Napoli
Teatro Festival Italia, decima edizione, che parte lunedì 5
giugno in piazza del Plebiscito con il concerto di Franco
Battiato e prevede, fino al 10 luglio, 155 appuntamenti con
decine di debutti in prima assoluta.   
				   Organizzato dalla Fondazione Campania dei Festival, organismo
in house della Regione Campania presieduto da Luigi Grispello,
il festival è diretto da Ruggero Cappuccio: "Franco Battiato -
sottolinea - apre la decima edizione con Luce del Sud che è
sintesi di una straordinaria cerimonia musicale, poetica e
visiva. La potenza espressiva del maestro Battiato, racconta la
radiosa bellezza della sua ricerca spirituale. I grandi classici
della sua produzione, fino al misticismo degli ultimi lavori,
danno vita ad un viaggio intorno alla natura dell'essere. Il
linguaggio visivo del concerto è segnato dalle immagini di
Antonio Biasiucci, che del Sud e della luce ha fatto ragioni
della sua Arte".   
				          