





Londra, a migliaia per la festa dei dischi
In tutto il mondo celebrato il Record store day. Ma è a Berwick Street nella capitale inglese, resa famosa da una copertina degli Oasis, che la manifestazione ha preso vita nella maniera più clamorosa e interessantedal nostro inviato ERNESTO ASSANTE







LONDRA - Il giorno dei negozi di dischi è stato un magnifico giorno di festa in tutto il mondo, negli Stati Uniti, in tante città, in Italia, dove la celebrazione principale è stata a Milano, e a Londra, dove a chiudere la bellissima giornata di festa è stato Paul Weller, che si è esibito a Brick Lane, al Rough Trade East, uno dei più bei negozi di dischi della città.Ma è stato nel cuore di Londra, a Soho, che la festa dei negozi di dischi ha preso vita nella maniera più clamorosa e interessante. Perché è a Berwick Street, la strada resa famosa proprio da una copertina, quella di "What's the story, morning glory?" degli Oasis, che c'è la più alta concentrazione di negozi di dischi della città, c'è la "golden mile of vynil", con tre negozi che sono nel cuore di ogni appassionato di musica, il Record and Tape Exchange, il bellissimo Reckless Records e soprattutto Sister Ray. Basta poi muoversi di qualche metro e trovare non solo negozi che vendono rock, ma anche negozi di dischi specializzati in reggae e musica nera, o negozi che vendono solo "stage music" o opera, insomma, nonostante la crisi, nonostante la decimazione dei negozi di dischi in tutto il mondo, Berwick Street e le strade vicine restano il luogo dove qualsiasi amante della musica va volentieri a spendere i suoi soldi in cd, ma anche e soprattutto nel risorgente vinile. Fino a qualche anno fa i negozi di dischi in Inghilterra erano qualche migliaio,   oggi sono poco più di trecento e questa realtà è molto peggiore in paesi come il nostro, dove di negozi indipendenti ne sono rimasti davvero pochi, sostituiti dai megastore nelle grandi città.Il Record Store Day a Berwick Street è stata una fantastica occasione per mettere insieme, in una giornata, gli appassionati di musica e di dischi, che hanno fatto la fila davanti ai negozi della strada per acquistare una delle oltre duecento uscite discografiche realizzate appositamente per l'occasione da band e musicisti grandi e piccoli. E per ascoltare dal vivo una serie di band di notevole interesse, che si sono esibite su un palco costruito al centro della strada, chiusa al traffico per un giorno intero. Un concerto che ha visto la partecipazione di alcune delle realtà più interessanti della musica odierna, dalle bravissime Smoke Fairies, a Matthew E. White, da Frank Turner ai leggendari Wire, una delle band più importanti del rock inglese della fine degli anni Settanta e del decennio seguente, formazione che ha influenzato decine di band negli anni seguenti e che ancora ha forza, espressività e creatività per offrire un grande live set.Migliaia di ragazzi hanno affollato l'area fin dalle prime ore della mattinata, e hanno salutato con entusiasmo i concerti che per tutta la giornata hanno animato la strada, fino a tarda sera, quando i Wire hanno concluso con un grande concerto l'evento, ricordando a tutti che i dischi, i cd, ma anche e soprattutto il vinile, che sta tornando prepotentemente in vetta agli interessi degli appassionati, sono uno strumento di cultura, di divertimento, di intrattenimento e che i negozi che li vendono sono e possono essere ancora dei luoghi dove si produce cultura e non solo commercio.
