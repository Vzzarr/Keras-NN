Un addio consensuale e in un clima che si preannuncia cordiale e di massimo garbo istituzionale con un 'regalò di addio per la Rai. Oggi il direttore generale Antonio Campo Dall'Orto, a quanto apprende l'Adnkronos, porterà in Cda le sue dimissioni e, per confermare il suo modo di interpretare il ruolo di manager di Stato, annuncerà di rinunciare alla buonuscita. Il consiglio di amministrazione della Rai si riunirà alle 10 in Viale Mazzini con all'ordine del giorno le comunicazioni della presidente Rai e del direttore generale; eventuali deliberazioni, approfondimenti sul tetto ai compensi artistici (con la possibile proroga oltre il 2 giugno della policy di autoregolamentazione), ordini e contratti con l'esame dei contratti in scadenza. Di fatto domani si suggellerà in Cda la separazione consensuale fra dg e consiglio con toni e modalità che puntano a cancellare le tensioni degli ultimi mesi.