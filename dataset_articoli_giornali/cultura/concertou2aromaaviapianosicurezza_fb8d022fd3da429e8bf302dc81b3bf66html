
            
            (ANSA) - ROMA, 15 LUG - E' scattato il piano sicurezza per
l'attesissimo doppio concerto degli U2 a Roma. La band si
esibirà stasera e domani allo stadio Olimpico. Bonifiche in
tutta l'area. Rimozione di veicoli in sosta e cassonetti. I
cancelli verranno aperti alle 16 per il prato e alle 17 per gli
atri settori. Sono 58 mila i biglietti venduti. Gli spettatori
per accedere allo stadio dovranno superare i controlli di
filtraggio e prefiltraggio. Predisposti varchi in vari punti che
saranno presidiati da steward e forze dell'ordine munite di
metal detector. Gli spettatori non potranno portare all'interno
valigie e trolley. Sono consentite borse di piccole dimensioni
che verranno controllate accuratamente. Sarà vietato portare
bombolette spray, bastoni per selfie, penne e puntatori laser e,
naturalmente, coltelli o altri "oggetti atti ad offendere".   
				Dalle 14 alle 24 è in vigore per i commercianti della zona il
divieto di vendere bibite da asporto in bottiglie di vetro e per
i cittadini di consumarle in strada.   
				          