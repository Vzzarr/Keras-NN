
            
            (ANSA) - GIFFONI (SA), 17 LUG - Il loro primo lungometraggio,
la commedia sci-fi Addio fottuti musi verdi, in uscita a ottobre
con 01 Distribution, "non è uno sketch dilatato, né la versione
più lunga di un video sul web ma una bella storia in cui abbiamo
messo tutto l'impegno. Ora dipende da voi, se andrà bene". Lo
dice il regista Francesco Ebbasta, all'anagrafe Francesco
Capaldo, che oggi con i compagni di avventura, del gruppo di
videomaker italiani star del web, The Jackal (uno dei loro
ultimi grandi successi virali è Gli effetti di Despacito sulla
gente, che a un mese dalla pubblicazione su FB ha totalizzato
oltre 16,5 milioni di clic), è stato protagonista di un incontro
con i ragazzi al Giffoni Film Festival.   
				   Nel trailer mostrato, The Jackal sono in lotta contro gli
alieni, ma i dettagli sono stati pochi: "Capita che
l'ispirazione per i nostri video venga da cose successe agli
amici. Ecco, nel film abbiamo girato quello che ci immaginavamo,
partendo da una cosa successa a una persona a noi vicina".   
				          