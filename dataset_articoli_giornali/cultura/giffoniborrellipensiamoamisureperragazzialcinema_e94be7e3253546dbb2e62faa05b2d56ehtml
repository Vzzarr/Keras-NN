
            
            (ANSA) - GIFFONI VALLE PIANA (SALERNO), 17 LUG - Dopo
l'iniziativa, conclusa, del secondo mercoledì del mese con i
cinema a due euro, ''stiamo lavorando con gli operatori del
settore a un'iniziativa di prezzi ridotti per i ragazzi, per la
quale c'è un consenso unanime, anche se sono ancora da definire
le forme''. Lo dice all'ANSA il dg cinema del Mibact Nicola
Borrelli, arrivato al Giffoni Film Festival. ''E' una
manifestazione unica - commenta - più di un festival, è
un'esperienza per i ragazzi molto più grande, che andrà ancora
ad ampliarsi con l'attività della Multimedia Valley''.   
				   Sempre per i giovani ''abbiamo previsto nella nuova legge sul
cinema e l'audiovisivo - sottolinea - che il 3% del fondo sia
destinato all'alfabetizzazione all'arte, alle tecniche e ai
media di produzione e diffusione delle immagini e insieme al
Miur portiamo avanti un progetto nelle scuole per
l'avvicinamento alla cultura cinematografica, dimostrazione
evidente di come il Ministero abbia ben presente quanto il
cinema abbia un ruolo importante nella cultura dei ragazzi''.  
   Borrelli aggiunge che ''sarebbe giusto pensare anche a
qualche misura condivisa diretta a chi per ragioni economiche
non può andare al cinema, come le famiglie, per cui vedere un
film tutti insieme ha un costo di varie decine di euro''.  Uno
strumento come il cinema a 2 euro ''ha creato polemiche, ma ha
anche riportato in sala molte persone che abitualmente non ci
andavano. Gli sono state forse attribuite anche alcune colpe
legate più a una stagione cinematografica dai risultati
insoddisfacenti''.   
				          