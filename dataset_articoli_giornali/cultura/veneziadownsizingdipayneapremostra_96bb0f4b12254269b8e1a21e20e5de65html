Downsizing, diretto da Alexander Payne (Sideways, Paradiso amaro, Nebraska) e interpretato da Matt Damon, Christoph Waltz, Hong Chau e Kristen Wiig, è il film di apertura, in Concorso, della 74. Mostra Internazionale d'Arte Cinematografica della Biennale di Venezia (30 agosto-9 settembre 2017), diretta da Alberto Barbera e organizzata dalla Biennale presieduta da Paolo Baratta. Downsizing sarà proiettato in prima mondiale mercoledì 30 agosto nella Sala Grande del Palazzo del Cinema al Lido di Venezia. Downsizing segue le avventure di Paul Safranek (Matt Damon), un uomo ordinario di Omaha che, insieme alla moglie Audrey (Kristen Wiig), sogna una vita migliore. Per rispondere alla crisi mondiale causata dalla sovrappopolazione, gli scienziati hanno sviluppato una soluzione radicale che permette di rimpicciolire gli essere umani a pochi centimetri d'altezza. Le persone presto scoprono che i loro risparmi valgono di più in un mondo più piccolo e, con la promessa di uno stile di vita lussuoso oltre ogni loro aspettativa, Paul e Audrey decidono di correre il rischio di sottoporsi a questa pratica controversa, imbarcandosi in un'avventura che cambierà le loro vite per sempre. Originario di Omaha, nel Nebraska, Alexander Payne ha esordito alla regia con 'La storia di Ruth - Donna americana' a cui è seguito Election (1999) che ha vinto il premio per la miglior sceneggiatura da parte del Writers' Guild of America e del New York Film Critics Circle, oltre ad aver ricevuto una nomination agli Oscar per la miglior sceneggiatura non originale. A proposito di Schmidt (2002) viene presentato in Concorso a Cannes ed è stato il film d'apertura del New York Film Festival. Nel 2004 realizza 'Sideways - In viaggio con Jack', grazie al quale Payne vince l'Oscar per la miglior sceneggiatura non originale, premio che ottiene una seconda volta nel 2012 con il film 'Paradiso amaro'. Sia 'Sideways - In viaggio con Jack' che 'Paradiso amaro' vengono candidati ad altri quattro premi Oscar, inclusi miglior film e miglior regia. Nel 2013 dirige 'Nebraska' che viene presentato in concorso a Cannes, dove il protagonista Bruce Dern riceve la Palma per la migliore interpretazione maschile. Il film riceve inoltre sei nomination all'Oscar e cinque ai Golden Globe.   