
            
            (ANSA) - FIRENZE, 29 MAG - L'architetto giapponese Arata
Isozaki e l'artista ghanese El Anatsui sono i destinatari del
premio internazionale "Lorenzo il Magnifico" nell'ambito della
11/a Florence Biennale, la Mostra internazionale di arte
contemporanea di Firenze, in programma dal 6 al 15 ottobre nel
Padiglione Spadolini della Fortezza da Basso di Firenze. In
passato il riconoscimento è andato a Marina Abramović, Anish
Kapoor, Christo and Jeanne-Claude, Marta Minujín.   
				   Nata nel 1997 per opera di Pasquale e Piero Celona, decisi a
puntare su una nuova esperienza di incontro tra pubblico e
artisti-espositori, Florence Biennale si è sviluppata fino a
diventare una delle manifestazioni di riferimento per l'arte
contemporanea a livello mondiale, che in dieci edizioni ha
condotto a Firenze oltre 5.500 artisti provenienti da tutto il
mondo.   
				          