
            
            (ANSA) - AOSTA, 3 GIU - Fedez e Rovazzi non si esibiranno al
Garden Music Festival previsto a Gressan dal 9 all'11 giugno. Lo
rende noto la loro etichetta, Newtopia, in un post su Facebook:
"Ci tenevamo a dirvelo - si legge - anche perché vediamo che
nessuna comunicazione è stata formalizzata dagli organizzatori
stessi ed i biglietti continuano ad essere in vendita, 'come se
nulla fosse'". Lo staff di Newtopia aggiunge: "I veri motivi non
li conosciamo, ma pare che tra autorizzazioni e licenze non
abbiano 'chiuso il cerchio'". Poche ore dopo è arrivata la
replica del Garden Music Festival, che "apprende con grande
stupore" dai social che i due artisti "hanno inspiegabilmente
deciso di non onorare i propri impegni con il festival
rifiutandosi di esibirsi" il 10 giugno. Inoltre, aggiunge
l'organizzazione, "diversamente da quanto si legge nel post
dello staff di Newtopia, tutte le autorizzazioni e le licenze
sono in regola per accogliere i due artisti e le decine di
musicisti che, con grande entusiasmo hanno aderito al festival".   
				          