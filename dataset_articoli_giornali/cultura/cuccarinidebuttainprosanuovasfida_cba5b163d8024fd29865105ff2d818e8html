Dopo tanti musical, "mi è sembrata l'ora di cimentarmi con la prosa. Penso sia il momento giusto per farlo, è una sfida che affronto con grande umiltà". Lo dice Lorella Cuccarini a proposito del suo debutto con la nuova commedia di Gabriele Pignotta, 'Non mi hai più detto ti amo'. Un testo agrodolce per il quale si ricompone la coppia con Giampiero Ingrassia, già a fianco dell'attrice e showgirl 20 anni fa nel suo primo musical, di grandissimo successo, Grease. L'esordio, prima di un'intensa tournee nella prossima stagione (tra le tappe, Milano, Torino, Napoli, Bari, Palermo) sarà dal 27 al 30 luglio alla 51/a edizione del Festival teatrale di Borgio Verezzi (Savona), che presenterà quest'anno, dall'8 luglio al 24 agosto, 10 spettacoli, di cui otto in prima nazionale.