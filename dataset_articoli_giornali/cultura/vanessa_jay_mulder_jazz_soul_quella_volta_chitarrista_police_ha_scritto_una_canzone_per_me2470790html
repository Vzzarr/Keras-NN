Quella volta che Henry Padovani dei Police “mi ha lasciato con niente, ma io te la farò pagare”. Parola di Vanessa Jay Mulder. Può sembrare un normale litigio tra fidanzati e invece si tratta del titolo della nuova canzone che il chitarrista dei Police ha scritto per lei. A cantarla davanti al pubblico di Roma in un concerto al Palazzo Monte Martini a Roma è stata proprio Vanessa Jay Mulder, che ha collaborato con Raf, Zucchero e tanti altri ospiti internazionali. Nella serata è stato presentato il singolo “Back down”, estratto dal suo ultimo progetto “The Butterfly Experience”, prodotto da Molto Records. Insieme a tanti altri brani e cover famose come “She drives me crazy” hit anni ‘90 ha fatto divertire romani e non solo.
 



 
Cresciuta a “pane, jazz, soul e musica black” Vanessa Jay Mulder, cantante nata in Suriname, Repubblica tra il Guyana, Brasile e Oceano Atlantico, presenta al pubblico il suo primo disco da solista, in cui ci sarà anche il chitarrista dei Police, Henry Padovani.

La sua voce ha un caldo timbro e la sua musica è un mix di sonorità tra il jazz, acid jazz, hip hop e soul e ovviamente musica black, che fa da colonna sonora della sua vita.

“Back down” è il titolo del suo ultimo singolo e significa “lungi da me” riconnette sonorità proprie del jazz, alla musica soul. Nella hall dell’albergo romano, dove la cantante soggiorna, pronta ad interpretare con entusiasmo e grinta i suoi successi ha spiegato: « Nel brano si parla del fatto che le persone possono sparlare, accusarti falsamente e tradire la tua fiducia ma dal momento che te ne accorgi e inizi a fregatene gli dici ‘Back Down’, ossia lungi da me. Sei quello che sei ed è giusto cosi. Non devi dimostrare niente a nessuno e a tutti quelli che continuano a seminare negatività:  suggerisco di dire Back Down».

Tra i punti di riferimento dell’artista ci sono le cantanti: Nina Simone, Sara Vaughan, Billie Holiday, Ella Fitzgerald. Nel 2010 si trasferisce a Roma per intraprendere finalmente una sua propria strada musicale. Dopo anni di lavoro, Vanessa decide di dare alla luce un suo progetto da solista e nella capitale trova la famiglia musicale con cui creare l’album  “The butterfly experience”, da cui è tratto “Back down”.

La produzione e la direzione musicale è affidata a Fabio Frombollini (basso, contrabbasso), coautore con Vanessa di 10 brani del disco, a cui ha collaborato in qualità di coautore e batterista Stefano Costantini. Sono intervenuti anche Alessandro Caputo (chitarra), Domenico Picone (keyboards) e Eduardo Piloto (percussioni, flauto traverso). A completare l’album di 12 tracce anche la cover di “She drives me crazy” dei Fine Young Cannibals.

Il suo percorso musicale è iniziato da giovanissima, a 18 anni arriva in Italia, a Milano. Raf la chiama come ballerina nel video di “Siamo soli”, mentre arriva anche il suo primo featuring da vocalist, con DJ Massimo Padovani (per IRMA Records). Dopo altre collaborazioni, arrivano i primi tour da corista: “Battito Animale” sempre con Raf, poi “Spirito Divino” con Zucchero, che la chiama anche per il videoclip “Per colpa di chi”. Nella band di Zucchero partecipa anche al Pavarotti & Friends.
 
Intanto continua a scrivere brani collaborando con diverse realtà musicali e nel 2001 apre il concerto di Lauryn Hill e Rita Marley a Pisa (Metarock Festival), con una superband hip hop.

Questo nuovo singolo “Back down”, segna uno spartiacque nella sua carriera musicale, perché finalmente ha avuto il coraggio di cimentarsi nel progetto da solista. Alle spalle collaborazioni con musicisti di grande esperienza e ospiti di livello internazionale come Henry Padovani, chitarrista dei Police, che ha scritto per lei uno dei brani.