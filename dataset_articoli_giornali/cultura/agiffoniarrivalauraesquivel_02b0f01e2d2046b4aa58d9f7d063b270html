
            
            (ANSA) - ROMA, 31 MAG - È stata protagonista della serie cult
per ragazzi "Il mondo di Patty - La storia più bella" ed è
pronta a fare nuovamente breccia nel cuore dei giovanissimi
telespettatori con un nuovo delizioso personaggio di cui parlerà
in esclusiva ai giurati del Giffoni 2017: Laura Esquivel,
cantante e attrice prodigio dalla forza esplosiva, sarà alla
47esima edizione del Giffoni Film Festival (14-22 luglio 2017)
martedì 18 luglio per presentare "Love, Divina", la nuova
telenovela per ragazzi di cui è protagonista. 
  Dopo il grande successo di "Giro Giro Tour" e "La posta di
Laura", i due programmi che nel 2012 ha condotto su Super!, la
popstar argentina infatti torna, dal 5 giugno, ogni giorno alle
14.10 sul canale free di De Agostini Editore, con la nuova serie
prodotta da Televisa, Pol-ka Producciones (casa di produzione
anche di Violetta e Soy Luna), Federation Kids & Family e
scritta, tra gli altri, da Mario Schajris, autore de "Il Mondo
di Patty". 
  Amore, segreti, grandi storie di amicizie e tantissima musica
gli ingredienti di "Love, Divina": una ragazza acqua e sapone,
sempre pronta ad aiutare i meno fortunati, che, per una serie di
circostanze rocambolesche, si ritroverà a vivere in una
bellissima villa di Buenos Aires. La serie, che ha già debuttato
in Argentina, è la prima telenovela per ragazzi di Super! il
canale di intrattenimento dedicato a bambini e ragazzi che, in
modo divertente e con un linguaggio in linea con il target di
riferimento (8-12 anni), li aiuta a scoprire come usare al
meglio le proprie qualità e come essere Super in ogni situazione
della vita reale. Super! è in onda in chiaro, visibile per
tutti, sul Digitale Terrestre dal 18 marzo 2012 al canale 47 e
sulla piattaforma SKY al canale 625. Anche supertv.it, il sito
ufficiale del canale, accompagnerà i telespettatori nella
visione della nuova serie con tantissime attività che saranno on
line parallelamente alla messa in onda. I giurati di Giffoni
2017 avranno la possibilità di godersi in esclusiva alcune
puntate inedite della nuova serie.   
				          