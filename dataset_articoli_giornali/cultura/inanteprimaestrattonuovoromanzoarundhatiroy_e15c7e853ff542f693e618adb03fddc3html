 Per gentile concessione della casa editrice Guanda (@2017 Ugo Guanda Editore S.r.l Gruppo editoriale Mauri Spagnol) l'ANSA pubblica in anteprima un estratto del nuovo romanzo di ARUNDHATI ROY, 'IL MINISTERO DELLA SUPREMA FELICITA'' (@2017 by Arundhati Roy), in libreria dal 6 giugno nella traduzione di Federica Oddera.    Nel brano la descrizione dell'outsider S.Tilottama, chiamata Tilo, una delle protagoniste della storia. "Vorrei sapere cosa fosse in lei a disarmarmi così completamente e a farmi comportare come quello che non sono: premuroso e un po' troppo sollecito. Non somigliava a nessuna delle ragazze pallide e ben curate che avevo conosciuto all'università. I francesi avrebbero definito la sua carnagione color caféaulait (con pochissimo lait), il che agli occhi della maggioranza degli indiani la escludeva automaticamente dalla categoria della bellezza. Mi è difficile descrivere una persona che da tanti anni porto impressa in me, nell'anima, come una sorta di sigillo o di marchio. La vedo come una parte del mio corpo: una mano, o un piede. Ma permettetemi di provarci, sia pure molto sommariamente, a grandissime linee. Aveva il viso piccolo, con un'ossatura sottile, e il naso dritto, dalle narici allargate e impertinenti. I capelli lunghi e folti non erano né lisci, né ricci, ma ingarbugliati e trascurati. Riuscivo a immaginare che degli uccellini ci facessero il nido. Nella pubblicità Prima-Dopo di uno shampoo sarebbero stati perfetti per l'immagine del Prima. Li portava raccolti in una treccia che le scendeva lungo la schiena e talora in una crocchia disordinata sulla nuca, alla sommità del lungo collo, con una matita gialla a tenerli fermi. Non si truccava e non faceva nulla - nessuna di quelle cose deliziose che le ragazze si fanno ai capelli, agli occhi o alla bocca - per migliorare il proprio aspetto. Non era alta, ma era slanciata, e aveva un modo di stare dritta, con il peso sugli avampiedi e le spalle all'indietro, che sembrava quasi mascolino, eppure non lo era. Il giorno in cui la vidi per la prima volta indossava un paio di pantaloni larghi di cotone bianco e una camicia stampata di taglio maschile troppo grande per lei, un capo orrendo - deliberatamente orrendo, direi -che sembrava non appartenerle. (Su quest'ultimo punto mi sbagliavo: alcune settimane più tardi, quando ormai ci conoscevamo meglio, mi disse che in effetti era sua. L'aveva pagata una rupia a un mercatino di abiti usati di fronte alla Jama Masjid. Naga - com'era nel suo stile - le raccontò di aver saputo da fonti affidabili che gli indumenti venduti alla Jamab Masjid erano recuperati dai cadaveri delle persone morte negli incidenti ferroviari. Lei disse che non gliene importava, purché non ci fossero macchie di sangue.) Gli unici gioielli che indossava erano uno spesso anello d'argento sul lungo dito medio macchiato d'inchiostro e un anellino da piede sempre d'argento. Fumava beedi Ganesh, che teneva in un pacchetto rosso di sigarette Dunhill. Ignorava completamente la delusione sulla faccia di chi si era illuso di scroccarle una sigaretta importata e si ritrovava invece con un beedi che era troppo imbarazzato per non fumare, soprattutto quando lei si offriva di accenderglielo. Ho assistito alla scena diverse volte, ma lei manteneva sempre un'espressione impassibile: non un sorriso né uno scambio di occhiate divertite con un amico, per cui non ho mai capito se intendesse prendersi gioco dei malcapitati o se quello fosse solo il suo normale modo di fare. In una persona meno vulnerabile, la completa assenza del desiderio di compiacere gli altri o di metterli a loro agio poteva passare per arroganza. In lei sembrava l'espressione di una specie di solitudine sconsiderata. Dietro i semplici occhiali fuori moda, gli occhi un po' a mandorla da gatta avevano la misteriosa spensieratezza di un piromane. Dava l'impressione di essere sfuggita al guinzaglio. Come se stesse camminando liberamente mentre tutti gli altri venivano portati a spasso come animali domestici.    Quasi ci stesse guardando rispettosamente, un po' sovrappensiero, da una certa distanza, mentre noi avanzavamo trotterellando, grati ai nostri padroni, felici di perpetuare la nostra schiavitù.    Cercai di scoprire di più sul suo conto, ma lei rivelava pochissimo di se stessa. Quando le chiesi il suo cognome, mi disse di chiamarsi S. Tilottama. E quando le chiesi il significato di quella S, rispose: S significa S. Evadeva le mie domande indirette sulla sua città d'origine, sulla professione di suo padre. All'epoca non parlava bene l'hindi. Perciò immaginai che venisse dal Sud dell'India. Il suo inglese era curiosamente privo di inflessioni, a parte le Z che a volte si ammorbidivano in S, per cui, ad esempio, pronunciava la parola zip come se fosse scritta sip . Kerala, ipotizzai.    Si scoprì poi che su questo punto avevo ragione. Quanto al resto, imparai che non era evasiva; le mancavano davvero le risposte a certe trite domande da liceali: Di dove sei? Cosa fa tuo padre? eccetera eccetera. Da sporadici brandelli di conversazione,dedussi che la madre era una donna sola: il marito l'aveva lasciata, o lei aveva lasciato lui, o lui era morto; era tutto un po' misterioso. Nessuno riusciva a inquadrare Tilo.    Secondo alcune voci era stata adottata. Secondo altre, no.    Inseguito venni a sapere - da uno studente del terzo anno, un tale Mammen P. Mammen, gran chiacchierone che veniva dalla stessa città di Tilo - che erano vere entrambe le cose. La madre era davvero sua madre, ma l'aveva prima abbandonata e poi adottata. C'era stato uno scandalo, un amore impossibile in una cittadina di provincia".   