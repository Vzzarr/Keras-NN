
            
            (ANSA) - ROMA, 30 MAG - Sarà sfida tra La ragazza del mondo
di Marco Danieli e La tenerezza di Gianni Amelio ai Globi d'oro,
i premi della stampa estera ai film italiani, che saranno
svelati mercoledì 14 giugno a Roma, a Villa Medici.   
				L'Associazione della stampa estera ha annunciato le cinquine
della 57/a edizione, il Globo d'oro alla carriera che va al
regista Dario Argento e il Gran premio della Stampa estera a
Restaurare il cielo di Tommaso Santi, che saranno consegnati
sempre il 14 giugno.   
				   Quattro le candidature per La ragazza del mondo - miglior
opera prima, sceneggiatura, attrice (Sara Serraiocco), attore
(Michele Riondino) - e per La tenerezza - sceneggiatura, attrice
(Micaela Ramazzotti), attore (Renato Carpentieri) e miglior
film. Seguono con tre nomination Chi salverà le rose,
Indivisibili, Veloce come il vento. Due per Il padre d'Italia,
In guerra per amore, La pazza gioia, La pelle dell'orso, La
stoffa dei sogni, Lasciati andare, Questione di karma, Our War.   
				          