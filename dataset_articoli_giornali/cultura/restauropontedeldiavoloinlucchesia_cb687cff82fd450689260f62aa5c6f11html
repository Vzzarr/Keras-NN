
            
            (ANSA) - BORGO A MOZZANO (LUCCA), 15 LUG - Il ponte del
Diavolo, il monumento-simbolo della Valle del Serchio e
dell'intera provincia di Lucca, torna a nuova vita. E lo fa, per
il primo lotto di interventi, grazie all'Art Bonus, che ha
permesso di recuperare più di 100mila euro, di cui 80mila
provenienti dalla Fondazione Cassa di Risparmio di Lucca. Per
restaurare l'intero monumento ne servono altri 135mila, ma
intanto per la fine di luglio verranno affidati i lavori e dopo
Ferragosto partirà il cantiere. Lo annuncia il sindaco di Borgo
a Mozzano, Patrizio Andreuccetti. Si partirà dagli archi
inferiori con la pulizia dei paramenti dalle erbe infestanti e
la rimozione delle piante presenti, per poi procedere con la
riqualificazione e il restauro veri e propri.    (ANSA).   
				          