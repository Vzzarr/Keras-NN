 E' una Benedetta Follia quella che sta per travolgere Carlo Verdone. Al via le riprese del suo nuovo film, che verrà interamente girato a Roma. La commedia, prodotta da Aurelio De Laurentiis & Luigi De Laurentiis, diretta e interpretata da Verdone è scritta, per la prima volta, dal regista insieme a Nicola Guaglianone e Menotti. Lui è Guglielmo, uomo di specchiata virtù e fedina cristiana immacolata, proprietario di un negozio di articoli religiosi e alta moda per vescovi e cardinali. Uno di quelli che "una moglie è per sempre". Se non fosse che la sua Lidia (Lucrezia Lante della Rovere), devota consorte per 25 anni, decide di mollarlo proprio nel giorno del loro anniversario, stravolgendo il suo mondo e tutte le sue certezze. Ma poi nel suo negozio arriva un'imprevedibile candidata commessa: Luna (Ilenia Pastorelli), una ragazza di borgata sfacciatissima e travolgente - volenterosa ma altrettanto incapace - e adatta a lavorare in un negozio di arredi sacri come una cubista in un convento.   