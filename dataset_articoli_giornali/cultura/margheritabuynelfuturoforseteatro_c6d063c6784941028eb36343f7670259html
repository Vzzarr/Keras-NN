Si prende un periodo di pausa la musa del cinema d'autore italiano, Margherita Buy, 60 film all'attivo con il gotha dei registi di casa nostra, campionessa di premi e attribuzioni ('Me lo dite sempre, li devo restituire?', scherza), solare e dal sorriso splendente al Giffoni Film Festival, solo timorosa del bagno di folla con i ragazzi che la aspettano al varco con le loro domande sempre inaspettate. ''Cosa farò prossimamente? Non lo so, veramente non lo so, per il momento non ho programmi. Cinema, tv, teatro? Dovrei fare teatro, penso che mi farebbe bene. Ci sto lavorando perchè il teatro ha bisogno di preparazione, puntare alla prossima stagione magari, vediamo. Il teatro in questo momento penso che mi farebbe bene alla testa''.