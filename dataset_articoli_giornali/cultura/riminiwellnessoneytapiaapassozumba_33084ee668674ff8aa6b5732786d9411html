
            
            (ANSA) - RIMINI, 3 GIU - Oney Tapia a passo di danza sul
palco del RiminiWellness: il campione paralimpico e vincitore
dell'ultima edizione di 'Ballando con le stelle' ha fatto
ballare oltre 5.000 persone al ritmo di zumba insieme a Beto
Perez, il creatore del programma che ha rivoluzionato il mondo
del fitness.   
				   "Essere su questo palco - ha commentato Oney Tapia - è la
dimostrazione che tutto si può fare, basta volerlo. Conoscere,
lavorare insieme e imparare dalla persona che è riuscita a
creare tutto questo è un grande onore". "E' la prima volta - ha
detto Beto Perez - che mi trovo a insegnare una delle nostre
coreografie a una persona non vedente ed è stata un'esperienza
unica. Siamo subito riusciti a creare un feeling incredibile,
che il nostro pubblico ha sicuramente percepito".   
				   Fondata nel 2001, Zumba - che unisce ritmi contagiosi a
coreografie facili da eseguire - è la più grande azienda di
fitness al mondo: può contare su oltre 15 milioni di
partecipanti a settimana, in 200mila location e 186 Paesi.   
				          