





ROMA - Su proposta del Presidente del Consiglio, Mario Monti, il Consiglio dei ministri ha avviato la procedura per la nomina a Presidente della SIAE del Maestro Gino Paoli, designato dall'Assemblea della Società.La nomina del cantautore genovese al vertice della Società Italiana Autori e Editori è la naturale conseguenza delle complesse e spesso sofferte decisioni adottate in seno alla società a seguito delle contestate elezioni Siae del primo marzo e della successiva composizione degli organi interni sulla base di un nuovo Statuto che assegna agli associati un voto per ogni euro incassato.Ne è risultata un'assemblea, il Consiglio di Sorveglianza, controllata "per censo" dai detentori dei grandi incassi, che nella sua prima riunione, il 18 marzo, oltre ai propri presidente e vicepresidente, ha eletto anche i cinque membri del Consiglio di Gestione, principale organo di governo della società, con il primo eletto destinato a ricoprire la carica di presidente della Siae. Appunto, Gino Paoli.Le contestazioni sono nate dalla richiesta della coalizione di minoranza, composta da Crea, Lista Editori Italiani, Acep-AudioCoop, di poter condividere con la "maggioranza" (Fem, Federazione Autori e altri) almeno il nome del vicepresidente del Consiglio di Sorveglianza, per una questione di equilibrio tra tutte le rappresentanze. Richiesta respinta, con la conseguente elezione a presidente del Consiglio di Sorveglianza del maestro Franco Micalizzi, espressione della Federazione Autori, con Paolo Franchini di Fem vicepresidente.La stessa coalizione di maggioranza, con la propria lista ha quindi determinato l'elezione a membri del Consiglio di Gestione di Gino Paoli, autore della sezione musica, Filippo Sugar, editore della sezione musica e dell'avvocato Luca Scordino, oggetto di ulteriori contestazioni in quanto uno dei due sub-commissari uscenti della Siae a cui ha dovuto cedere il passo l'unico rappresentante autore della sezione cinema. Gli altri due membri del Consiglio di Gestione sono invece espressione della minoranza: Biagio Proietti, autore della sezione Dor, Federico Monti Arduini, editore della sezione musica. 













