
            
            (di Paolo Petroni)          
   (ANSA) - ROMA, 1 Giu  - DONATELLA DI PIETRANTONIO,
''L'ARMINUTA'' (EINAUDI, pp.164 - 15,50 euro).   
				   Dopo tanti romanzi sulla paternità o il rapporto col padre
eccone uno che potrebbe sembrare ispirato alla maternità e il
rapporto con la madre, ma che è piuttosto una vicenda
sull'umanità delle persone che alla fine arriva anche superando
le corazze che spesso la nascondono, che dà forza, dolore e
serenità a una storia di formazione legata al sentimento di
estraneità e d'identità in rapporto con le proprie radici, tanto
più importante in quanto alla giovane protagonista vengono
recise violentemente ben due volte, appena nata e poi
adolescente. L'Arminuta del titolo nell'Abruzzo in cui tutto si
svolge vuol dire la Ritornata, ovvero colei che, dopo essere
stata a sei mesi trasferita dalla sua povera famiglia senza
tante storie, per troppa miseria, a una coppia di parenti
lontani che non potevano avere figli, a tredici anni viene
improvvisamente rimandata, senza spiegazioni, alla famiglia
d'origine. Ed è da questo momento che noi ne seguiamo la storia,
sconosciuta tra sconosciuti che arriverà a riconoscersi.   
				   La qualità del romanzo non è solo nell'analisi asciutta dei
sentimenti, di una dolorosa alterità, nella fedeltà a se stessa
per non perdersi e nel non rinunciare a capire, ma nella
scrittura con cui è narrata, scabra, diretta, quasi concreta e
con una verità di sentire che coinvolge evitando ogni retorica,
ancorandosi ai fatti che contengono in sé i sentimenti e una
naturale forza vitale. Basta l'inizio, con quella mancanza di
accoglienza, quell'unica frase che la madre vera che lei non
conosce le rivolge quando entra, introdotta da una sorella più
piccola che non aveva mai visto. ''Sei arrivata'', che vuol
essere evidenza di un'attesa e accoglienza, vuol dire
naturalezza e accettazione della fatalità della vita,così come
verrà spartita con lei con naturalezza la poverissima cena (che
dovrà abituarsi a difendere e mangiare rapida, prima che
qualcun'altro faccia sparire anche la sua parte) e verrà
infilata nel letto della sorella Adriana, stando con la testa
dove l'altra ha i piedi  ''freschi di sapone scadente'', che per
l'occasione si è lavata: ''Ogni sera mi prestava una pianta di
piede da tenere sulla guancia. Non avevo altro, in quel buio
popolato di fiati''. C'è infatti naturalmente un padre, due
fratelli più grandi, Vincenzo e Sergio, e uno molto più piccolo
e con dei problemi, Giuseppe.  
   Il fatto è che questa ragazzina, studiosa e ben abituata,
arriva da una vita tutta diversa, protetta, di buoni cibi e
attenzioni affettuose, tra lezioni di danza e ore di piscina,
pomeriggi con l'amica del cuore Patrizia, e che tutto le è stato
tolto d'improvviso, senza che la mamma adottiva Adalgisa le
facesse capire la ragione, che scopriremo con lei solo alla
fine. 
   La protagonista, per molti versi non accetterà mai sino in
fondo le nuove condizioni, fedele alle prospettive della sua
altra vita che paradossalmente ritroveranno vigore in quella
nuova e di ottimi risultati a scuola che la porteranno, lei
sola, a essere mandata alle superiori nella cittadina dove aveva
sempre vissuto, ma pian piano si adatterà, trovando in Adriana
un'amica dedita, primitiva e tutta istinto e affetto, una
complice, dopo che Vincenzo, il fratello grande e sconosciuto
con cui stava nascendo un rapporto ambiguo da insopprimibile
confusione adolescenziale, muore in un incidente e Sergio le si
mostra ostile. La nuova dimensione ha una sua sostanza tutta
naturale, di vita che scorre ed è quello che è, forte solo di
una sua intrinseca umanità (accettazione quasi contrapposta agli
egioismi e rifiuto della famiglia più benestante) in cui affetti
e amicizia ci sono e, pur come trattenuti, si rivelano nei
momenti necessari. Ed è questa forza che dà leggerezza e
positività a una vicenda altrimenti solo dolorosa, e che si fa
invece così esemplare e intensa da vivere come fuori del tempo
(siamo nella seconda metà degli anni Settanta) come forse lo era
allora, ancora, un paesino abruzzese, puntando, tra nostalgie,
spaesamenti e illusioni, sulla scoperta dell'importanza di non
dimenticare la propria dignità e di non scoprirsi soli: ''Mia
sorella - si dice la protagonista alla fine - Come un fiore
improbabile, cresciuto su un piccolo grumo di terra attaccato
alla roccia. da lei ho appreso la resistenza. Ora ci
assomigliamo meno nei tratti, ma è lo stesso il senso che
troviamo in questo essere gettate nel mondo. Nella complicità ci
siamo salvate''.    (ANSA).   
				          