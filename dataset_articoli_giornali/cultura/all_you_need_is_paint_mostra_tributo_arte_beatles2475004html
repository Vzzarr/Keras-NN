L'amore è importante, indispensabile, e dà un senso alla vita. All you need is love, canzone storica dei Beatles, fu cantata per la prima volta ad Our World, il primo programma televisivo in diretta planetaria. Fu trasmessa il 25 giugno 1967, esattamente cinquanta anni fa, via satellite in ventisei nazioni, e fu vista, secondo alcune fonti, da 350 milioni di persone.
 
Canzone iconica, traccia storica e culturale di una rivoluzione musicale e artistica che avrebbe cambiato tutto nell'arco di pochi anni. John Lennon, Paul McCartney, George Harrison e Ringo Starr cantavano non solo l'amore, ma anche l'uguaglianza. Messaggio che fu ripreso da John Lennon in Imagine. Un messaggio che divenne veicolo di arte, di bellezza, di pace. Oggi, a cinquant'anni dalla hit, una mostra collettiva omaggia i Beatles, la loro musica, la loro arte, attraverso la pittura e la scultura.
 
L'ESPOSIZIONE
"All You Need is Paint. The Beatles Art Exhibition" è la nuova mostra del Margutta Veggy Food & Art, voluta da Tina Vannini e Francesca Barbi Marinetti, che sarà inaugurata giovedì 8 giugno ore 19 e sarà visitabile sino a metà settembre. La collettiva è ideata dalla designer e visual merchandiser Silvia Chialli e dal giornalista Michele Foni, in collaborazione con la “Compagnia Artisti di Sansepolcro”.
 
La mostra è in tour da maggio del 2012 in tutta Italia, con oltre trenta tappe, ottenendo grande successo di pubblico e critica, partecipando a prestigiose manifestazioni artistiche e musicali, alcune delle quali in collaborazione con il Fan Club “Beatlesiani d’Italia Associati”, grazie alla quale la mostra ha debuttato ufficialmente in occasione del “Beatles Days” alla Fiera del Garda di Montichiari (BS).
 
LE OPERE
"Il progetto espositivo - spiega Silvia Chialli - si compone di 80 opere di unico formato 60x60 realizzate, in stile pop, da artisti italiani e stranieri selezionati, provenienti da ogni parte del mondo, con un importante carriera espositiva. Le storie, i volti, i luoghi, i caratteri e le copertine degli LP, sono le immagini che emergono da questa ricca e preziosa collezione, che grazie al suo potenziale, è riuscita ad interagire con eventi di varie tipologie, coinvolgendo quindi un pubblico eterogeneo". 
 
GLI ESTIMATORI DEL PROGETTO
Tra gli estimatori del progetto, Freda Kelly, la Segretaria dei Beatles che ha visitato la mostra ben due volte; Paul Wickens, uno dei musicisti della Band di Sir Paul McCartney, che ha promosso il progetto sul suo profilo Twitter;  Steve Marinucci, uno dei più importanti e autorevoli giornalisti ed esperti del fenomeno Beatles che ha intervistato celebrità come Yoko Ono, Bruce Johnston e MayPang. Ma anche il giornalista Michelangelo Iossa,  il conduttore di Radio RAI Mario Pezzolla, il fondatore dei  “Beatlesiani d’Italia Associati” Rolando Giambelli, lo storico e critico d’arte Giorgio Grasso, il cantante Alberto Fortis e la produttrice discografica Mara Maionchi.
 
"Proseguendo la scia intrapresa con il Margutta Jazz Festival, che si concluderà con un maxi concerto a metà luglio, la musica è diventata anche pretesto e occasione per fare altra arte, stavolta di tipo pittorico - spiega la titolare del ristorante vegetariano Tina Vannini -  Il progetto di Silvia Chialli permette di continuare a comunicare al nostro pubblico e ai nostri ospiti l'importanza della musica, attraverso le cui note si sono svolte le più grandi rivoluzioni sociali e culturali. Chiudiamo così la stagione espositiva 2016/17, con una mostra dedicata a chi  negli anni Sessanta e Settanta ha parlato, più di tutti, di speranza e di amore. Un modo perfetto per chiudere una stagione degna, davvero, di "nota"".
 
GLI ARTISTI - Mario Argenti, Nicole Aue, Davide Barbanera, Franco Barrese, Claudio Boncompagni, Joy Stafford Boncompagni, Chris Burns, Stefano Camaiti, Franco Cerini, Enzo Chialli, Silvia Chialli, Cico, Andreina Cola, Alfiero Coleschi, Anna Maria Conti, Corrie Rock Corver, Rosa D'alessio, Alessandro D'aquila, Donatella Della Ragione, Diego Della Rina, Enzo Della Rina, Mario Dolfi, Cecile Dumas, Fabrizio Fabbroni, Giuseppe Fabbroni, Michele Foni, Carmen Forni, Gianni Franceschina, Ignazio Fresu, Antonio Gaggiottini, Giulio Gambassi, Stefano Gennaioli, Rolando Giambelli, Giuseppe Paci, Maura Giussani, Mirco Guardabassi, BrizzoIga, JoeKopler, Roberto Lanari, Nicolò Lazzerini, Ornella Lodo, Sara Lovari, Shirley Mannoccia, Alessandro Marrone, Alberto Massi, Lucia Matassi, Marco Mercati, Valentina Monsignori, Giancarlo Montuschi, Franco Morresi, Pino Nania, Cristian Ordanini, Giulia Oretti, Pietro Pecorari, Monia Pentolini, Gino Pigolotti, Michelangelo Prencipe, Pruscini Da Cavargine, Riccardo Pucci, Massimo Rondalotto , Maurizio Rapiti, Gaetano Rasola, Enrico Rasetschnig, Sandra Regan, Pierluigi Ricci, Claudia Romano, Quirino Rondinini, Gaetano Salerno, Dario Salvi, Alfio Samarati, Maria Sarappa, Daniele Sasson, Giorgio Sensi, Laura Serafini, Dhyana Stella, Giuliano Trombini, Annamaria Veccia, Luis Alberto Villa Hinojosa.