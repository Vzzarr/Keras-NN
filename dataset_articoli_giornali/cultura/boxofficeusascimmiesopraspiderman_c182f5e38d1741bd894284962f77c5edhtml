
            
            (ANSA) - ROMA, 16 LUG - Esordio al vertice del botteghino Usa
per The War-Il Pianeta delle Scimmie, che incassa nel weekend
56,5 milioni di dollari. Il terzo film dell'ultima serie della
saga si posiziona a metà tra gli incassi ottenuti dal secondo
film Apes Revolution (72,6 milioni) e dal primo L'Alba del
Pianeta delle Scimmie (54,8 milioni). Scende così al secondo
posto Spider-Man: Homecoming con 45,2 milioni nel weekend e
208,2 milioni totali in due settimane. Incassa altri 18,9
milioni e resta sul podio Cattivissimo me 3, per un totale in
tre settimane di 187,9 milioni. Sesta piazza e altri 6,8 milioni
per Wonder Woman, a quota 380,6 milioni complessivi in sette
settimane. Altra new entry settimanale nella top ten quella
dell'horror Wish Upon, che si piazza settimo con 5,5 milioni.   
				          