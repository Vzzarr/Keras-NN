
            
            (ANSA) - PARMA, 31 MAG - Sono stati restituiti all'originario
splendore il pavimento ligneo e la volta dipinta della sala da
pranzo, al piano mobile della Reggia di Colorno. Nell'antica
residenza che fu di Maria Luigia, di proprietà della Provincia
di Parma, i lavori sono stati realizzati grazie al contributo di
Intesa Sanpaolo e sono stati eseguiti sotto la sorveglianza
dalla Soprintendenza di Parma e Piacenza, che ha autorizzato
l'intervento. Il restauro ha consentito il recupero
dell'originaria pavimentazione in legno di rovere e castagno,
risalente al secolo XVIII, composta da grandi formelle con
motivi a losanga, nello splendore delle antiche tonalità. Il
prezioso pavimento era stato rivestito con un incongruo tessuto
di moquette e aveva subito gli attacchi degli insetti e
dell'umidità, oltre che l'usura e il degrado delle vernici. La
volta dipinta a tempera, con soggetto cinese, risalente
all'inizio del secolo XIX, si presentava molto offuscata da
depositi di nerofumo e incrostazioni superficiali. (ANSA).   
				          