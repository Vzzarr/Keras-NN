
            
            (ANSA) - MILANO, 31 MAG - Un diario, in prosa e danza, che
ripercorre la "seconda vita" di Giusy Versace: è lo spettacolo
'Con la testa e con il cuore si va ovunque', tratto dall'omonimo
best seller, che andrà in scena il 14 giugno al Manzoni di
Milano. Diretta dal regista Edoardo Sylos Labini, Giusy sul
palco sarà accompagnata dal ballerino Raimondo Todaro, con il
quale vinse nel 2014 la decima edizione di "Ballando con le
Stelle", e dal cantante pop Daniele Stefani. L'intero ricavato
della serata sarà devoluto a Disabili no limits.   
				   Dopo il debutto milanese, lo show toccherà, in autunno, i
palcoscenici di Venezia, Firenze, Bologna, Roma e Norcia.   
				   "Questo spettacolo - ha raccontato Giusy Versace - nasce da
un esperimento che feci con Raimondo Todaro all'epoca di
'Ballando con le Stelle'. Il progetto di questo spettacolo è
nato quindi alla fine del 2014, ma grazie all'incontro con Sylos
Labini è stato completamente rinnovato".   
				          