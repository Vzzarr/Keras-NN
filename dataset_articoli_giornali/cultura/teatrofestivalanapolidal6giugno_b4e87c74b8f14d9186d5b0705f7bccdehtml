
            
            (ANSA) - NAPOLI, 4 GIU -  Rinasce a Napoli l'atmosfera del
Globe Theatre di Londra ovvero sei testi shakespeariani
riscritti e diretti da alcuni dei più interessanti artisti della
scena odierna, ma, al tempo stesso, allestiti 'alla maniera' di
Shakespeare. Smantellate le poltrone e scena al centro della
sala con pubblico tutto intorno. Succede al Teatro Bellini  dal
6 all'8 giugno ed è il GLOB(E)AL SHAKESPEARE, firmato da
Gabriele Russo, uno dei progetti più originali della decima
edizione del Napoli Teatro Festival Italia diretto da Ruggero
Cappuccio che si apre domani in Piazza Plebiscito con la 'Luce
del sud' di Franco Battiato. Il teatro elisabettiano, con la sua
forma a pianta circolare, poneva in uno spazio scenico
avvolgente l'interprete al centro della rappresentazione.   
				Un'idea partecipativa di teatro quella degli anni in cui operò a
Londra il Bardo, mentre in Italia si sviluppava una concezione
di spazio teatrale di tipo frontale, quella del  teatro detto
all'italiana, più evento mondano che  non esperienza
comunitaria.   
				          