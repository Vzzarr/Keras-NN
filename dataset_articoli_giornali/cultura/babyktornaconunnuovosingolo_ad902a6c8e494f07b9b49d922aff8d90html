(ANSA) - ROMA, 1 GIU - Si intitola "Voglio ballare con te" il nuovo singolo di Baby K, featuring Andrés Ceballos, cantautore spagnolo e membro della celebre band Dvicio. Il brano sarà disponibile da venerdì 2 giugno.    Baby K, dopo il successo dell'otto volte disco di platino Roma-Bangkok con oltre 200 milioni di visualizzazioni per il video, è pronta dunque a mettere la firma sulla colonna sonora dell'estate 2017. "Con Voglio ballare con te spengo tutto per rallentare il tempo, ma al tempo stesso lo rincorro per non perderlo - racconta Baby K -. Vorrei che chi lo ascoltasse riuscisse a rimandare tutti i pensieri alla ricerca di un'estate al massimo con la voglia di andare più forte perché probabilmente per farlo non ci basterà questa notte. Sono orgogliosa di poter ancora una volta aggiungere un tocco di internazionalità ai miei brani, questa volta anche grazie alla voce suadente di Andrès, un grande talento spagnolo".   