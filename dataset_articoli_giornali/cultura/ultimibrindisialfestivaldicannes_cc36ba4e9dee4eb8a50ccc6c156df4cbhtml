
            
            (ANSA) - CANNES, 29 MAG - Diane Kruger assiste alla
processione dei fan. Fatih Akin, il regista tedesco di origine
turca che l'ha diretta in In the Fade che le ha fatto vincere
ieri sera la Palma d'oro come migliore attrice, non la molla un
istante. L'attore Nahuel Perez Biscayart, 31 anni, argentino,
capace sullo schermo di catturare lo spettatore con la storia
del ragazzo attivista di Act Up che soccombe all'Aids in 120
battements par minute di Robin Campillo, si presenta e la
abbraccia.   
				   Sono le immagini festose della cena di chiusura del 70/mo
festival di Cannes . Il giurato Paolo Sorrentino dice che sulla
Palma d'oro a The Square c'è stata "unanimità", ma a colpirlo è
stato Loveless, il film russo di Andrey Zvyagintsev, che si è
accontentato del premio della Giuria. "E' un film potente,
quell'immagine finale, gelida, un nastro bianco/rosso in cima ad
un albero mentre sotto scorre il fiume - e del bambino disperato
per l'anaffettività dei genitori che stanno divorziando - mi ha
commosso e mi è rimasto dentro".   
				          