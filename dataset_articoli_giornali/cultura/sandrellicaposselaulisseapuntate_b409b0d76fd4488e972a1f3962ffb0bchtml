
            
            (ANSA) - FIRENZE, 31 MAG - Attori, musicisti, intellettuali
per interpretare, ciascuno a modo proprio, alcuni dei momenti
più salienti dei viaggi dell'eroe omerico Ulisse: è 'Odissea, un
racconto mediterraneo', progetto teatrale 'a puntate', che si
svolgerà nell'ambito dell'Estate fiesolana, andando in scena al
Teatro romano. Lo spettacolo è ideato e diretto dal regista
Sergio Maifredi. Si partirà la sera 22 giugno, con Moni Ovadia,
che sarà il cantore dell'episodio 'Odisseo e la gara dell'arco';
il 29 giugno Amanda Sandrelli 'sarà' la ninfa Calipso, mentre il
6 luglio Vinicio Capossela sarà il protagonista dell'evento
'Perdere il ritorno'. Il 13 luglio tocca Maddalena Crippa, che
si cimenterà con Penelope, quindi il 20 luglio arriva Giuseppe
Cederna per 'Odisseo all'isola dei Feaci'. Chiude il matematico
Piergiorgio Odifreddi.   
				          