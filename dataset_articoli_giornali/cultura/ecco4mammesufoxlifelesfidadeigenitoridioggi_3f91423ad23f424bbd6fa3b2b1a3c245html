Le famiglie si mettono in gioco con '4 mamme', nuovo format dedicato al rapporto tra genitori e figli in onda da mercoledì 31 maggio alle 21.10 su FoxLife (Sky 114). Condotto da Georgia Luzi e Flavio Montrucchio con la tata Roberta Cavallo, il programma mette a confronto quattro concorrenti, quattro personalità, quattro ideali di educazione, nel modo leggero e scanzonato di serie come '4 ristoranti' e '4 matrimoni', come ha spiegato Alessandro Saba, vicepresidente entertainment di Fox Networks Group Italy, presentando oggi a Milano la trasmissione: "FoxLife ha una lunga tradizione di programmi legati alle mamme, fin dalle prime produzioni del 2004, 'Cambio moglie' e 'SOS Tata': con questo pensiamo di avere un prodotto capace anche di essere esportato".