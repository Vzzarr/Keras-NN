
            
            (ANSA) - ROMA, 30 MAG - Non solo la celeberrima 'Grande
Onda', divenuta l'emblema dell'arte giapponese in Occidente, o
le famose vedute del Monte Fuji, l'intera produzione (compresi
disegni e delicatissimi dipinti) di Katsushika Hokusai sarà in
mostra a Roma, allestita dal 12/10 al 14/1/2018 all'Ara Pacis.   
				Oltre 200 opere, esposte a rotazione in due fasi, declineranno
le svariate tecniche e i generi amati dal pittore e dal seguito
degli allievi che si formarono alla sua eccentrica
sperimentazione, fra cui emerge, per la prima volta in Italia,
Keisai Eisen, ispiratore degli Impressionisti e di Van Gogh. 
   Intitolata 'Hokusai. Sulle orme del Maestro', la rassegna è
curata da Rossella Menegazzo, grande esperta di arte nipponica,
che ha messo a punto una straordinaria selezione di capolavori.   
				Esposti anche i volumi dei Manga, taccuini con centinaia di
schizzi e disegni tracciati dal maestro e stampati in solo
inchiostro nero con qualche tocco di vermiglio leggero, e che
rappresentano il compendio delle sue eccentricità e genialità.   
				          