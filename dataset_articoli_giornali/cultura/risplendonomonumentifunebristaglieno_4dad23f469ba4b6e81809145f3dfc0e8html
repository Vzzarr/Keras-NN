
            
            (ANSA) - GENOVA, 31 MAG - Il dettaglio di un piccolo
portamonete, le ali di un angelo oppure l'intreccio di una
gomena risplendono bianchissimi dopo i recenti restauri che
hanno interessato una quindicina di opere del Cimitero
monumentale di Staglieno, tra cui "L'Angelo nocchiero" che tanto
piacque all'imperatrice Sissi, sulla tomba Carpaneto di Giovanni
Scanzi, che ammirò durante la sua visita a Genova nel 1893.   
				Negli ultimi anni sono state riportate al candore del marmo una
cinquantina di tombe, grazie anche alla collaborazione di
mecenati privati. I lavori sono stati presentati nell'ambito
della Settimana dei cimiteri storici. La storica dell'arte della
Sovrintendenza, Caterina Olcese, ha detto che "i restauri hanno
avuto un notevole incremento grazie all'impegno dell'American
Friends of Italian Monuments Sculpture" e ha rimarcato
l'importanza delle visite guidate i cui fondi vengono utilizzati
per i restauri. L'impegno economico non è irrilevante: in media
i restauri costano 20 mila euro per le sculture più grandi.   
				   Oggi è stato scoperto il cippo restaurato di David Chiossone
fondatore dell'Istituto per ciechi nel boschetto romantico dei
Mille. Nel porticato di ponente sono tornate agli antichi
splendori le tombe dello scultore Domenico Carli come il
ritratto verista della scultura maschile sulla tomba Maino e
l'allegoria più classicheggiante della Beneficienza nella Tomba
Marchese. Poi ci sono i busti a monte come quelli delle tombe
Chiossone e Giacometti oppure opere Liberty come la tomba
Falcone nella parte in basso. 
   La dirigente dei cimiteri del Comune di Genova Cinzia Vigneri
ha concluso che dopo aver terminato il restauro del porticato di
ponente, entro l'anno partiranno i lavori del porticato di
levante e poi ci si concentrerà sul restauro delle sculture
monumentali di quell'area.  
   
    (ANSA).   
				          