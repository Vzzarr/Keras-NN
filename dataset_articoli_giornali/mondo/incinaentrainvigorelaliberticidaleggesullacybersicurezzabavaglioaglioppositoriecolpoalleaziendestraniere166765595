
PECHINO - Non ci restano che gli hacker. Soltanto loro, tra un po', potranno salvarci dall'ultima stretta web che la Cina di Xi Jinping sta regalando al mondo: e guarda caso proprio alla vigilia del congresso che a novembre dovrebbe incoronare per altri cinque anni il nuovo Mao. È vero, farsi aiutare dagli hacker sarebbe un po' come chiedere a uno scassinatore di aprirci la porta di casa: però chi se non un ladro provetto potrebbe infilare la chiave nella toppa senza fare suonare l'allarme che da questa settimana potrebbe scattare in tutte le case di Internet? Perché per legge, da questo giovedì, le chiavi del web di chi vive e lavora in Cina, compresi i dati attualmente conservati sui cloud stranieri, andranno diligentemente consegnate al Dragone: il quale, ci mancherebbe, promette di prendersene cura, diremmo noi, con la diligenza del padre di famiglia.

Peccato che il diritto privato, nella Cina supercapitalista che si ricorda di essere collettivista a giorni alterni, è pur sempre cosa pubblica. E così anche la nuova Cyber Security Law, già abbreviata in CSL, la legge che entra in vigore questo 1° giugno, ci ricorda appunto che è per il bene di tutti che Pechino ha deciso di accentrare ancora di più la gestione del web.

Per carità, il China Daily fa di tutto per giustificare la nuova legge come l'ultimo baluardo voluto da Xi perché "l'uso di Internet possa beneficiare la gente e il paese": che con 730 milioni di utenti attivi e 700 milioni di utenti di telefonini ha ormai "una popolazione più grande di quella dell'Unione europea". Numeri fantasmagorici che sono alla base dell'eccezionale sviluppo dell'e-commerce: un business che entro tre anni supererà i 5.500 miliardi di dollari. Giusto dunque correre in riparo dei cittadini e vietare, come la nuova legge prevede, "la raccolta e la vendita di informazioni irrilevanti", oltre a stabilire il diritto di "chiedere la distruzione di informazioni personali in casi di abuso". Ma la domanda da farsi è sempre la stessa: chi stabilisce che cos'è un abuso? Chi raccoglie che cosa? Chi difende chi?

Il provvedimento passato dal parlamento in autunno è infatti solo l'ultimo di una lunga serie: che comprende, anche, una stretta sul Vpn, cioè quelle app che permettono di saltare la Grande Muraglia della censura web, già centellinate ­ - come primo esperimento - nella municipalità di Chongqing, una trentina di milioni persone appena, giusto per vedere se poi si può allargare al resto del paese.

La nuova legge, ora, cita espressamente le minacce degli hacker e del cyber terrorismo per giustificare la svolta: proprio mentre in queste ore portano in Cina anche le tracce dell'ultimo audace colpo dei pirati di Internet, i ricattatori web di Wannacry, il virus che ha mandato in tilt i computer di mezzo mondo. Anche per questo l'altro giorno, in una mediatica raffigurazione di excusatio non petita, sempre il China Daily - che è il giornale più diffuso in lingua inglese - spiegava in prima pagina, a uso degli stranieri, come la nuova legge non dovrebbe preoccupare gli operatori non cinese, che invece dovrebbero sentirsi più protetti.

Peccato che le camere di commercio di Europa, America, Giappone, Australia, Corea del Sud la pensino diversamente, e abbiano apertamente protestato: l'obbligo di conservare i loro nei server cinesi, dice un documento, "aggiungerà oneri costosi, restringerà la competizione, ridurrà la sicurezza dei prodotti e metterà a rischio la privacy dei cittadini cinesi".

Niente: proteste inascoltate. E per carità: no che non abbia senso quello che dice un esperto vero come Li Yuxiao, il professore specializzato in giurisprudenza web della Beijing University, che a Bloomberg dice chiaro e tondo che "la cybersicurezza è fondamentale per la sicurezza nazionale". Ha ragione da vendere, e la stessa affermazione la sottoscriverebbero in ogni paese. Il problema semmai è capire dove finisce la tua sicurezza e comincia la mia, parafrasando il concetto di libertà riassunto da Martin Luther King.

Molti attivisti, qui, utilizzano appunto i server stranieri per far circolare informazioni altrimenti censurate: è lì, per esempio, che vengono "specchiate" le pagine proibite del New York Times, che l'anno scorso s'è visto cancellare in Cina, oltre alla versione web, anche quella diffusa via app. E poi qui non si tratta soltanto (!) di libertà d'espressione: qui è anche questione di libertà d'impresa. Se io, compagnia straniera, devo far girare tutti i miei dati su un server cinese, sto avvantaggiando Alibaba o Tencent: e danneggiando, per dire, Amazon.

Poi, certo, dice bene Sarah Cook, l'analista di The Diplomat, quando spiega che tra l'annunciare e l'eseguire, si sa, qui in Cina sempre ce ne vuole. "E l'esperienza del passato insegna che la messa in atto dei regolamenti non sarà uguale in tutto e per tutti". Della serie: fatta la legge, troveremo come sempre l'inganno, magari proprio grazie all'occhio che vorrà chiudere il Dragone.

Però è lei stessa a spiegare poi che faremmo bene a prendere comunque in considerazione anche "lo scenario peggiore", che riassume in tre punti. E cioè, "primo, la chiusura su larga scala e su più piattaforme di tanti account di social media". Secondo, "l'aumento degli arresti di cittadini ordinari, basati sulle informazioni private ottenute dalle forze di sicurezza cinesi dalle compagnie di Internet" chiamate a consegnarle dalla nuova legge. Terzo, l'aumento del "controllo del governo sulle compagnie media private e portali di notizie". E allora altro che scenario peggiore: questo qui è un incubo. E davvero, per provare a sfuggirne, qui ci vorrebbero gli hacker. A proposito: com'è che si chiama l'ultimo virus conosciuto? Wannacry. Appunto: voglio piangere. O meglio: non ci resta che.






