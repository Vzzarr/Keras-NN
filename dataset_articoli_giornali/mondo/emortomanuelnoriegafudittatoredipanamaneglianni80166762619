
CITTÀ DI PANAMA - A 83 anni, è morto Manuel Noriega, generale, presidente e dittatore di Panama negli anni tra il 1983 e il 1989. È stato per oltre due decenni, nel periodo della guerra fredda, una figura chiave nei rapporti tra l'America centrale e gli Stati Uniti. Era malato da tempo di tumore.

La notizia è stata diffusa dalla segreteria di Stato. Il presidente Varela ha commentato con un tweet: "Con la morte di Noriega si chiude un capitolo della nostra storia. I suoi figli e la sua famiglia ora meritano un funerale in pace".
Muerte de Manuel A. Noriega cierra un capítulo de nuestra historia; sus hijas y sus familiares merecen un sepelio en paz.— Juan Carlos Varela (@JC_Varela) 30 maggio 2017

Noriega fu inizialmente un forte alleato degli Stati Uniti e salì al potere sostenuto da Washington. Poi, nel corso degli anni 80, perse il sostegno Usa anche per le violazioni contro i diritti umani e per il ruolo centrale nel narcotraffico, che lo vide collaborare con trafficanti come Pablo Escobar.

Fu rovesciato e catturato dalle forze statunitensi con un'invasione del Paese. È stato portato negli Stati Uniti, processato per traffico di droga e imprigionato nel 1992. Fu condannato a 40 anni, ma al momento della morte era in carcere a Panama dove stava scontando una condanna per omicidio.

A Parigi aveva dovuto scontare la accuse di riciclaggio negli Anni '80, per circa 2,3 milioni di euro, fondi provenienti dal cartello delle droga. Era stato estradato nel dicembre del 2011 da Parigi a Panama, dove venne accusato di alcuni delitti, tra i quali anche la sparizione e uccisione di Hugo Spadafora, oppositore al regime di origini italiane, il cui cadavere fu ritrovato, con la testa mozzata, nel settembre del 1985 sotto un ponte al confine con il Costa Rica.
Panama, Noriega: dalla dittatura al carcere per omicidio, la parabola dell'ex presidente
La carriera. Uomo delle forze armate panamensi fin dal '62, Noriega entrò nelle grazie dell'allora capo militare Omar Torrijos e alla sua morte, nel 198,1 diventò capo delle Forze di difesa, riuscendo due anni dopo a confermarsi, fino al 1989, leader de facto a Panama City.

Esperto di intelligence militare, terrorismo, lotta al narcotraffico, cooperò con la Cia nel periodo in cui, nel 1976, l'agenzia era diretta da George W. Bush. L'appoggio dei servizi segreti Usa avvenne nell'ambito degli sforzi di Washington per evitare che Panama entrasse nella sfera d'influenza sovietica.

Ricevette d'altro lato anche encomi per il ruolo svolto nella lotta contro il traffico internazionale di cocaina. Appoggiò anche operazioni filo-Usa di smantellamento delle guerriglie d'ispirazione marxista che ai tempi operavano in Nicaragua e El Salvador.

Negli anni in cui fu l'uomo forte del Panama, acquisì sempre maggiore influenza politica, assumendo una posizione anti-Usa. 'Faccia d'Ananas', come era stato soprannominato all'epoca dai media Usa, ha sempre sostenuto di essere stato destituito perchè Washington voleva "negoziare il Trattato di Panama con un altro regime". Tesi più volte respinta dagli Stati Uniti.

Quando nel 1987 alcuni ufficiali panamensi lo accusarono di essere coinvolto nel traffico di droga, a Miami fu aperta un'inchiesta nei suoi confronti. Gli Usa gli tolsero definitivamente l'appoggio, dimenticando molto rapidamente che per anni lo avevano considerato come un 'amico sincero'.

Da quel momento cominciò il braccio di ferro con Washington conclusosi con la deposizione di Noriega in seguito all'operazione 'Just Cause': l'invasione dei marines americani a Panama avvenuta il 20 dicembre del 1989.






