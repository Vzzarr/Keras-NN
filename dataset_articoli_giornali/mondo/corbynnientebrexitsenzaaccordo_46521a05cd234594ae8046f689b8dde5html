Un finto duello in tv per una sfida elettorale senza pathos. O quasi. Scatta il rush finale, a 10 giorni dall'appuntamento con le urne e sotto l'ombra dell'incubo terrorismo, nella campagna per il voto politico britannico. A segnarne l'avvio è il primo dibattito dal piccolo schermo fra i due principali protagonisti: la premier Tory, Theresa May, vincitrice annunciata, e il leader radicale del Labour, Jeremy Corbyn, comprimario senza scampo nei pronostici, ma in rimonta negli ultimi sondaggi. E forse più in palla stasera.