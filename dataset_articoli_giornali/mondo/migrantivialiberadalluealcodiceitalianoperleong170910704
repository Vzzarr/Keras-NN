

(ansa)






ROMA - Semaforo verde dell'Unione Europea al codice di condotta delle Ong per i soccorsi in mare ai migranti. Lo riferiscono fonti del Dipartimento della Pubblica Sicurezza. Il via libera è arrivato nella giornata di giovedì 13 luglio a Bruxelles, dove si è svolta una riunione a cui ha partecipato una delegazione italiana, rappresentanti di Frontex e della Commissione europea. L'incontro ha permesso di condividere un testo che prevede regole che consentiranno di disciplinare l'attività svolta dalle Ong nel Mediterraneo centrale.

L'iniziativa, sottolineano le stesse fonti, è stata apprezzata come un passo importante per il nostro Paese. Al riguardo, infatti, l'Ue ha espresso il proprio plauso, sottolineando come tale iniziativa sia stata già accolta favorevolmente durante il Consiglio dei ministri dell'Interno, svolto a Tallinn, prevedendone l'inserimento nel piano di azione dell'Unione europea.

Il codice, secondo quanto è finora trapelato, rappresenta un vero e proprio decalogo con indicazioni ben precise e principi portanti: dal divieto di entrare nelle acque libiche a quello di trasferire i migranti soccorsi su altre navi, dalla regolamentazione dei segnali luminosi alla dichiarazione delle fonti di finanziamento, dal possesso di certificazioni di idoneità tecnica all'obbligo di trasmettere le informazioni utili alle autorità di polizia italiane per l'attività investigativa. A chi non sottoscriverà il documento, potrà essere vietato l'attracco nei porti italiani.

Intanto, sul tema migranti è tornata oggi anche la cancelliera tedesca, Angela Merkel, che ha ribadito con forza che la Germania non accetterà l'imposizione diu un tetto limite: "Il tetto limite non lo accetteremo - ha risposto a una domanda all'emittente tv Ard -. Abbiamo punti in comune con la Csu nel voler ridurre i profughi e combattere le cause della fuga dei migranti. Ma senza un tetto limite", ha aggiunto a proposito degli attriti sull'argomento con gli alleati bavaresi, che l'anno scorso hanno incalzato su questo.






