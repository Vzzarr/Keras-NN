
            
            (ANSA) - MANILA, 31 MAG - E' scontro a distanza tra Rodrigo
Duterte e Chelsea Clinton sulla violenza contro le donne. 
   Tutto è iniziato quando il presidente filippino, in un
discorso alle forze armate, la settimana scorsa, aveva affermato
che si sarebbe preso la responsabilità di qualunque crimine
commesso dai militari per far rispettare la legge marziale,
persino se avessero stuprato delle donne. Provocando le critiche
della figlia dell'ex presidente americano, che aveva twittato:
"Non è divertente, mai". 
   Oggi Duterte ha controreplicato, spiegando di essere stato
sarcastico e chiedendo alla Clinton se abbia mai criticato il
padre, quando era alla Casa Bianca, per la sua relazione segreta
con la stagista Monika Lewinsky.   
				          