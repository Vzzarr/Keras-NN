
            
            (ANSA) - WASHINGTON, 31 MAG - L'ex consigliere per la
Sicurezza nazionale del presidente americano Donald Trump, Mike
Flynn, ha acconsentito a consegnare alcuni dei documenti
richiesti dalla commissione intelligence del Senato nell'ambito
dell'inchiesta in corso al Congresso sul Russiagate. Lo scrive
il Wall Street Journal, precisando che si tratta principalmente
di documenti relativi alle aziende di Flynn. La commissione del
Senato aveva emesso un mandato di consegna, che Flynn in un
primo momento si era detto non disposto a rispettare.   
				   L'inchiesta coinvolge anche un ex addetto stampa della Casa
Bianca di Trump, Boris Epshteyn. Lo stesso Epshteyn ha
confermato alla Abc di aver ricevuto richiesta di informazioni e
di testimonianza da parte della commissione Intelligence della
Camera, che guida uno dei filoni dell'inchiesta. L'ex
collaboratore di Trump, 34enne di origini russe, ha fatto parte
del gruppo di addetti stampa alla Casa Bianca fino allo scorso
marzo, quando si e' dimesso.   
				          