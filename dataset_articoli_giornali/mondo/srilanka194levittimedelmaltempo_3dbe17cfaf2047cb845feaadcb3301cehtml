COLOMBO - E' salito a 194 il numero dei morti causati dalle inondazioni e dagli smottamenti avvenuti a partire da venerdì nello Sri Lanka occidentale e meridionale. Lo ha reso noto oggi il Centro per la gestione dei disastri a Colombo, aggiungendo che resta ancora alto, a quota 94, il numero dei dispersi. I fenomeni meteorologici legati all'arrivo di un potente monsone, hanno colpito 15 distretti, causato il ferimento di 112 persone e costretto 76.000 persone ad alloggiare in rifugi di fortuna. Nel complesso, ha ancora detto la protezione civile, circa 575.000 persone hanno subito danni di diversa misura a causa del maltempo. Si tratta del più grave disastro meteorologico avvenuto nel paese dal 2003, quando un potente monsone causò la morte di 250 persone e la distruzione di 10.000 case. "L'Italia ha subito voluto dare il suo contributo", ha detto il ministro degli Esteri Angelino Alfano, annunciando lo stanziamento di "200.000 euro destinati alla distribuzione di razioni alimentari".   