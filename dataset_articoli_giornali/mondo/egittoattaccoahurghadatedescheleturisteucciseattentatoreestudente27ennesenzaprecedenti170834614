
IL CAIRO - Avrebbe legami lo Stato islamico l'assalitore armato di coltello che ieri ha ucciso in Egitto due turiste tedesche in un resort di Hurghada, sul Mar Rosso. Lo ha riferito una fonte della sicurezza, citata dall'agenzia di stampa Dpa. L'attentatore "comunicava con l'organizzazione via Internet e aveva ricevuto l'incarico di attaccare turisti stranieri sulle spiagge di Hurghada", ha dichiarato la fonte, vicina ad ambienti investigativi, senza aggiungere altri dettagli. Finora l'attacco non è stato rivendicato dall'Is.

Intanto il ministero degli Esteri di Berlino ha comunicato ufficialmente che le due turiste rimaste uccise nell'attacco sono tedesche. A confermarlo i: "Ora abbiamo la triste certezza che due turiste tedesche hanno perso la vita durante l'attacco di Hurghada", ha indicato una portavoce del ministero in una nota. Nell'attentato sono rimaste ferite anche altre quattro turiste di nazionalità ceca ed armena. "Sulla base di tutto quello che sappiamo - si legge ancora nella nota del ministero degli Esteri - l'attacco sarebbe stato diretto contro i turisti stranieri, un atto particolarmente criminale e malvagio, che ci lascia triste, arrabbiati e preoccupati".
Egitto, attacco ai turisti in spiaggia a Hurghada sul Mar Rosso












 
	         




Resa nota anche l'identità dell'attentatore: si chiama Abdel-Rahman Shaaban, è uno studente di 27 anni originario della provincia di Kafr-al-Sheikh. Lo ha scritto il giornale al-Masry al-Youm, citando una fonte della sicurezza, secondo cui il giovane - arrestato dopo l'assalto - "non ha precedenti penali o dossier politici a suo carico e nel suo villaggio gode di buona reputazione". Le autorità continuano a indagare sulle motivazioni del gesto, se si tratti di un atto di follia o sia terrorismo.

 






