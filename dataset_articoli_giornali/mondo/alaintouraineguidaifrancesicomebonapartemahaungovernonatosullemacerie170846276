

Emmanuel Macron (lapresse)






PARIGI - "Macron mi fa pensare al giovane Bonaparte che guida i soldati al ponte di Arcole, perché dopo aver conquistato il potere con straordinaria abilità, sta ricostruendo con vigore l'asse franco-tedesco e adesso, con grande intelligenza politica, anche quello franco- americano", dice lo scrittore e sociologo dell'Ecole des hautes études Alain Touraine. "Al momento, è l'uomo della provvidenza nato dalla decomposizione del sistema politico francese. Ma non saprei quanto vale come creatore della Francia di domani. Il nostro governo è infatti nelle mani di un primo ministro mediocre quale Edouard Philippe, e in quelle di altri ministri che nessuno conosce, se non il responsabile dell'economia, Bruno Le Maire, un uomo di destra senza qualità. Al presidente Macron mancano gli uomini adatti: non dispone di uno Stato maggiore all'altezza della situazione, anche perché due anni fa ancora non lo conosceva nessuno".

Perché ha teso la mano al presidente americano tanto osteggiato?
"Il riuscitissimo invito del presidente reietto è un esempio eccellente di "politica internazionale pura", ossia senza immediati interessi economici e sociali per la Francia, ma che potrebbe domani portare frutti succulenti. E ovviamente Trump è saltato sull'occasione, perché ha pensato che l'amicizia con Macron gli permetterà di fare a meno della cancelliera Merkel, con cui intrattiene pessimi rapporti. Quanto alla premier britannica Theresa May, per i prossimi due anni sarà troppo presa dalla Brexit. Nei due giorni parigini mi ha stupito l'ostentazione del comportamento amicale tra i due presidenti perché per un politico francese non è consuetudine procedere più con una gestualità corporea che attraverso la parola. Trump e Macron si saranno stretti la mano almeno quaranta volte".

Macron sarà il nuovo paladino dell'Europa unita?
"Non per il momento. Sebbene sia un uomo molto brillante dovrà prima risolvere i problemi qui in Francia, a cominciare dalla legge sul lavoro. Senza contare che con il vetero- comunista Jean-Luc Mélanchon sul piede di guerra c'è il rischio di un autunno caldissimo. Tra un anno ne sapremo di più. Diverso è il discorso con la Germania, perché la Merkel che sei mesi fa tutti davano per sconfitta alle prossime elezioni tedesche e che è la sola ad aver compiuto un gesto morale nei confronti dei migranti, sembra interessata a lavorare assieme a Macron. E per noi è vitale. A differenza della Gran Bretagna e della Francia, la Germania non ha de-industrializzato la sua economia. Londra l'ha fatto perché spera di diventare la capitale mondiale della finanza e, prima o poi, ci riuscirà. La Francia invece pagherà molto cara questa scelta voluta da Mitterrand".

A quale presidente della Quinta repubblica potrebbe ispirarsi Macron?
"A nessuno, spero, perché sono stati tutti piuttosto incapaci. Da Hollande che ha per cinque anni ripetuto che la sua sola priorità era di abbassare il tasso di disoccupazione, senza riuscire a farlo, a Chirac che per dodici anni s'è limitato a pranzare e cenare nei migliori ristoranti. E che dire del catastrofico regno di Mitterrand? Il solo a cui potrebbe guardare Macron è forse Valéry Giscard d'Estaing. Come lui, anche Macron è il presidente del liberalismo politico, o in altre parole, del grande capitale".

Quale dovrebbe essere la priorità politica?
"Cambiare il sistema scolastico, frutto di un modello arcaico e paralizzante. Perché siamo diventati anche noi un Paese moderno".






