

(ansa)






LO SCUDO antimissile degli Stati Uniti funziona. O forse è meglio dire, come sottolineano alcuni critici, che stavolta ha funzionato. Il test del sistema Gmd – Difesa di medio percorso su base terrestre – è stato positivo, il missile anti-missile lanciato questa notte dalla base californiana di Vandenberg ha colpito e abbattuto il suo obiettivo, un finto missile balistico che era partito dall’atollo di Kwajalein, nelle isole Marshall. Il Pentagono vuole che i 244 milioni di dollari dell’esperimento appaiano investiti bene: se uno di quelli che gli Usa chiamano “Paesi canaglia” volesse minacciare il territorio americano, sappia che la difesa è pronta. Oggi il riferimento è alla Corea del nord, che ha appena sperimentato nuovi missili di grande portata, anche se non si esclude l’utilizzo del Gmd in funzione anti-iraniana.

Ma fra gli analisti c’è scetticismo: la prova generale dello scudo sembra destinata soprattutto a convincere l’opinione pubblica americana e la leadership di Pyongyang (parlare di opinione pubblica in Corea del nord non avrebbe molto senso). Dal 1999, anno di debutto del sistema come parte delle “Guerre stellari” volute da Ronald Reagan, l’intercettazione in volo è stata sperimentata 19 volte. E ha avuto successo solo una volta su due. Gli specialisti Usa sono giustamente orgogliosi del risultato di oggi, che secondo la Difesa Usa «è come colpire una pallottola in volo con un’altra pallottola». Le condizioni di utilizzo reale, però, sarebbero molto diverse.

Il missile anti-missile – che non porta una carica esplosiva – dovrebbe colpire il missile in arrivo – dotato eventualmente anche di testate nucleari - durante il suo volo al di fuori dell’atmosfera terrestre. «Non è facile mettere sempre sulla stessa linea due oggetti delle dimensioni di un frigorifero che viaggiano a quasi 25 mila chilometri orari», ha spiegato a “Wired” la specialista Laura Grego, della Union of Concerned Scientists, «in più stavolta il Pentagono sapeva in anticipo che cosa sarebbe arrivato, da dove e quando. Insomma, l’impressione è che il test abbia solo lo scopo di rassicurare il pubblico Usa». Philip Coyle, analista del Centro per il controllo degli armamenti e la prevenzione, ed ex capo della sezione test del Pentagono, è ancora più scettico: «Questi esperimenti sono studiati per riuscire. Semmai c’è da stupirsi che spesso falliscano».

Per rendere inutili gli sforzi della difesa, basterebbe dotare il missile balistico di contromisure, come sistemi elettronici attivi o persino esche inerti passive. Il missile Kn-17, l’ultimo vettore sperimentato dalla Corea del nord, per esempio, porta una testata dotata di alette che dovrebbero permettere correzioni di rotta fino all’ultimo momento, in grado persino di colpire un obiettivo in movimento, come una portaerei: questo vuol dire che Pyongyang sta lavorando a una tecnologia perfezionata, ben al di là delle capacità di intercettazione del Gmd.
 






