
LONDRA -  Adesso la città ha paura. Perlomeno la città notturna, quella colpita dal nuovo attacco nel bel mezzo della febbre del sabato sera: di nuovo con un'auto usata come un ordigno, di nuovo con lunghi coltelli. Ma con qualcosa di più rispetto a due mesi fa: un'offensiva a più mani, con più uomini, in più zone in contemporanea. Un pullmino che sale sul marciapiede e falcia passanti sul London Bridge. Tre terroristi che proseguono a piedi assalendo la gente nel vicino Borough Market, il più bel mercato alimentare della capitale, meta turistica e appuntamento per fare baldoria. Un altro allarme a Vauxhall, un chilometro più a est, sempre lungo il Tamigi, nelle vicinanze di un edificio simbolico: la sede dell'Mi6, il servizio segreto, lo spionaggio reso celebre dai film di James Bond. Anche se quest'ultimo incidente, secondo un portavoce della polizia, è un accoltellamento criminale, non collegato alla rete del terrore.

"Un nuovo, grave attacco terroristico", afferma la premier Theresa May, senza bisogno di aggiungere che è un attacco a cinque giorni dalle elezioni. "Un attacco odioso e codardo", le fa eco Sadiq Khan, il sindaco di Londra. E da Manchester, dove si preparava a tenere domenica sera un concerto di beneficenza per le vittime dell'attentato di due settimane fa, la pop star Ariana Grande twitta: "Sono vicina a tutti i londinesi".
Terrorismo, Londra sotto attacco: il cordoglio dei social network
Fonti della polizia dicono che non c'erano avvisaglie del nuovo attacco. Lo stato d'allerta, alzato per quattro giorni al livello più elevato dopo l'attentato di Manchester, era al secondo grado più alto, secondo cui un altro attacco è probabile ma non necessariamente imminente. E invece, mentre l'attenzione delle forze di sicurezza, dei media, dell'opinione pubblica, si concentrava sulla parata di star della musica a Manchester, il terrore ha colpito dove non ce lo si aspettava: di nuovo a Londra.

La capitale ha già conosciuto il terrore. Durante i trent'anni di attentati dell'Ira. Nel 2005 con l'attentato di quattro kamikaze islamici, quattro terroristi "made in England", che fece 60 morti e 500 feriti. Il 23 marzo scorso sul ponte di Westminster: 5 morti e 60 feriti. Ha sempre reagito con compostezza, ordine, stoicismo. Keep calm and carry on, mantenere la calma e andare avanti, il motto inglese durante la seconda guerra mondiale. Ma questa volta la città sembra impaurita. "Run, hide and tell", scappate, nascondetevi e diteci se vedete qualcosa di sospetto, chiamando la linea calda della polizia: questo è il consiglio, anzi l'ordine, che le autorità danno nella notte alla popolazione. Non è un suggerimento rassicurante. E le scene di panico, in effetti, non mancano.
Furgone sulla folla a Londra, un testimone: ''Colpi di mitra, poi ho visto il van schiantato''












 
	         





La polizia grida, "scappate, scappate", quando poco dopo le 10 di sera un pullmino bianco sale sul marciapiede del London Bridge e tira giù i pedoni che lo affollano come birilli. Risuonano spari nel buio. Tre uomini escono dalle vettura e scompaiono in direzione del Borough Market. La gente fugge in tutte le direzioni. Gli agenti tirano cordoni attraverso le vie, nei vicoli della Londra in cui un tempo si aggirava Jack lo Squartatore, ma gli squartatori dell'Isis fanno più paura. "Tutti a terra", urlano i poliziotti facendo irruzione in un pub, dove credono che si siano asserragliati i terroristi. Gli avventori si gettano sotto i tavoli, mentre i poliziotti avanzano con le pistole spianate. Qualcuno ha l'ardire di riprendere la scena su un telefonino e così finirà sul web.
Londra, furgone su pedoni: la polizia fa stendere a terra i clienti di un pub vicino a London Bridge












 
	         




In un altro pub, i buttafuori fanno entrare centinaia di persone e poi sprangano le porte. Intanto parte il tam-tam delle ricerche affannose di genitori, parenti, amici: dove siete? Siete salvi? Siete vivi? Su Facebook si moltiplicano le segnalazioni rassicuranti: siamo qui, al sicuro. L'area delle ricerche si allarga, una grande parte di Londra a sud del Tamigi è inavvicinabile: dalla sponda settentrionale del fiume risplendono i riflettori delle auto della polizia e dei mezzi di soccorso. Chiudono tre stazioni del metrò - niente servizio notturno, questa notte. Le ambulanze portano i feriti in ospedale: lo stesso ospedale dell'attacco di due mesi or sono. Alle due e 45 di notte si sente un'esplosione. Poco più tardi, altre due, ancora più grosse. La radio esorta chi è in giro a rimanere dove si trova, a non avventurarsi fuori. La Bbc riceve la foto di un uomo a terra con quello che sembra un giubbotto imbottito di esplosivo e un poliziotto sopra di lui: è il terrorista che mancava all'appello? O un altro di cui non si sapeva nulla? Si cercano vittime nel fiume, nel timore che siano state sbalzate di sotto, come successo a una giovane donna nell'attentato sul ponte di Westminster a marzo, poi deceduta per le ferite riportate. E' una notte che non finisce più, si aspetta la luce dell'alba come una liberazione: almeno per vedere meglio chi si potrebbe celare dietro un portone. "London Bridge is  falling down", la canzoncina che tutti i bambini inglesi sanno a memoria, acquista tutto a un tratto un altro significato, più cupo, spaventoso. Non è caduto, il ponte di Londra, ma un sentimento pesante e cattivo si annida stanotte nel cuore dei londinesi, qualcosa che finora avevano sempre scacciato via con successo. La paura.
 






