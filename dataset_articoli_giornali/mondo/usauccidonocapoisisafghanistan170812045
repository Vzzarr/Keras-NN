

 Truppe Usa in Afghanistan (reuters)






Colpo all'Isis in Afghanistan. Il capo del cosiddetto Stato islamico nel paese asiatico, Abu Sayed, è stato ucciso l'11 luglio in un attacco delle forze Usa contro il quartier generale del gruppo nella provincia di Kunar: lo ha annunciato il Pentagono. La portavoce Dana White ha spiegato che altri membri dell'Isis sono stati uccisi nel corso dell'azione, che "ha inflitto un duro colpo ai piani del gruppo terroristico di espandere la propria presenza in Afghanistan".

Sayed era considerato il nuovo capo del Khorasan, la sezione dell'Isis in Afghanistan e Pakistan dall'aprile scorso, quando il leader precedente, Abdul Hasib, era rimasto ucciso in un'azione delle forze americane e come lui anche il suo predecessore, Hafiz Sayed Khan. Si stima che lo Stato islamico in Afghanistan possa contare su circa tremila combattenti.

Continua invece il giallo sulla morte di al-Baghdadi. Il capo del Pentagono Jim Mattis ha affermato ancora una volta che gli Stati Uniti non hanno le prove per confermare con certezza che il leader dell'Isis sia stato ucciso. "Se lo sapessimo lo diremmo. Al momento non posso né confermare né smentire. - ha detto Mattis - Il nostro approccio è che supponiamo sia vivo fino a quando non viene provato il contrario. E, al momento, non posso provare il contrario".






