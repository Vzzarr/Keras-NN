

(ap)






Con 18 mesi d'anticipo sulla tabella di marcia è stata inaugurata ieri la nuova ferrovia che collega la capitale del Kenya Nairobi a Mombasa, il principale porto del Paese in riva all'Oceano Indiano. La stampa ha immediatamente definito il "Madaraka Express", il treno della libertà in lingua swahili, la più grande opera infrastrutturale realizzata in Kenya negli ultimi 54 anni, ossia dai tempi della sua indipendenza dal potere coloniale britannico.

Per il presidente Uhuru Kenyatta questa realizzazione apre un nuovo capitolo nella storia del Paese perché rappresenta "una delle tappe decisive per trasformare il Kenya in un paese moderno, industrializzato e prospero". Kenyatta, che alle elezioni del prossimo agosto s'è candidato per un secondo mandato, ha poi minacciato di morte tutti quelli che verranno sorpresi a  "sabotare" la ferrovia, dichiarando che farà approvare al più presto "una legge per impiccarli".

Costata 2,8 miliardi di euro, la nuova ferrovia è stata interamente costruita dai cinesi. Sostituisce la "Lunatic Express", il servizio inaugurato dagli inglesi, criticato per la sua lentezza ma anche amato per il fascino coloniale, soprattutto dai turisti stranieri. I 472 chilometri di strada ferrata della nuova linea offrono una valida alternativa al trasporto su gomma lungo le pericolose e spesso disastrate strade del Paese. I camion impiegano mediamente due giorni per compiere il tragitto, che adesso viene percorso con moderne locomotive diesel in circa 5 ore. Il costo del biglietto più economico sarà di 700 scellini (6 euro). Le stime degli economisti indicano che il "Madaraka Express" contribuirà a far crescere il Pil del Paese di 1,5 punti l'anno. La prossima tratta della linea collegherà Nairobi a Naivasha, nella valle del Rift, e in prospettiva sono previsti collegamenti con il resto della cosiddetta "rete ferroviarie cinese d'Africa" che si sta estendendo in Uganda, Repubblica democratica del Congo, Ruanda, Burundi, Sudan del Sud ed Etiopia.

L'80% dei fondi necessari all'opera sono stati trovati grazie un prestito di Pechino, che il governo kenyano comincerà a rimborsare tra 10 anni, quando si suppone che il treno comincerà a produrre gli utili necessari per farlo. Nel frattempo la gestione della ferrovia rimarrà in mano cinesi per dare l'opportunità agli africani, così è stato annunciato ieri, di "impratichirsi". I partiti d'opposizione hanno criticato i costi del progetto, sostenendo che le previsioni dei futuri guadagni sono esageratamente sovrastimate.    

Quanto al vecchio "Lunatic Express", inaugurato nel 1896 dai britannici che avevano bisogno di collegare l'Uganda e le sue ricchezze all'Oceano indiano, molti storici gli attribuiscono il ruolo di aver modellato il Kenya moderno. Durante la sua costruzione i lavoratori inglesi e britannici furono terrorizzati da una coppia di leoni "mangiatori di uomini": la leggenda vuole che abbiano sbranati 135.






