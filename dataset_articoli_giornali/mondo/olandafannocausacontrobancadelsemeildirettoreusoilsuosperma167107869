
ROMA - La madre è sempre certa. Ma il padre? Potrebbe addirittura essere il direttore della banca del seme alla quale la madre è ricorsa per l'inseminazione in vitro.

Questo è il forte sospetto di almeno 22 persone, nate tutte in Olanda negli anni '80 grazie all'inseminazione artificiale dalla banca del seme di Bijdorp, vicino a Rotterdam, che hanno fatto una causa collettiva contro il dott. Jan Karbaat, morto lo scorso aprile all'età di 89 anni.

Il timore che Karbaat, che dirigeva anche una clinica, poi chiusa nel 2009 per irregolarità amministrative, avesse usato in alcune fecondazioni artificiali il suo stesso sperma si basa su una rassomiglianza fisica molto sospetta riscontrata in varie persone nate tutte dai 'donatori' di Bijdorp. Anzi, ora Karbaat - che in vita si definiva un "pioniere nel campo della fertilità" - è sospettato di essere il padre di almeno una sessantina di persone a loro insaputa.

Questi semplici sospetti hanno già raccolto una prima conferma in maggio, quando il figlio di Karbaat si è offerto di sottoporsi all'esame del Dna. Oggi un tribunale olandese ha autorizzato i ricorrenti ad ottenere un test del Dna direttamente dal defunto Karbaat, che in vita ha sempre rifiutato test genetici. E per rendere questo possibile, è stata ordinata una perquisizione in casa sua per prelevare alcuni suoi oggetti personali, come spazzolini da denti.






