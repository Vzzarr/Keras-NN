
BAGDAD - L'Isis torna a far male in Iraq. Il terrore ha colpito prima una delle più popolari gelaterie di Bagdad, mediante un'autobomba esplosa ieri sera mentre il locale si affollava di gente che, dopo il tramonto, aveva interrotto il digiuno quotidiano imposto dal Ramadan. Poi, una seconda autobomba è saltata in aria, nelle prime ore del mattino, vicino all'ente statale delle pensioni, nei pressi del Ponte dei Martiri, nel centro della capitale. Secondo i responsabili della sicurezza, gli attentati hanno ucciso almeno 30 persone, mentre i feriti sarebbero almeno cento. Entrambi gli attentati hanno coinvolto anche bambini.
Baghdad, autobomba Isis davanti gelateria: lo scoppio ripreso dalle telecamere di sicurezza












 
	         




La prima deflagrazione si è verificata ieri sera nel quartiere di Karrada, un'area a maggioranza sciita della capitale dell'Iraq. L'attentato è stato rivendicato dall'Isis attraverso l'organo di propaganda "Amaq". Le immagini di una telecamera a circuito chiuso hanno ripreso il momento, confermando che il viale era molto trafficato al momento dell'esplosione. Anche altre immagini pubblicate sui social network mostrano l'impatto devastante dell'esplosione. "I terroristi del gruppo dello Stato islamico hanno colpito bambini e famiglie che trascorrevano del tempo in una gelateria. Noi sosteniamo l'Iraq contro il male", ha commentato su Twitter Brett McGurk, inviato speciale americano presso la coalizione internazionale in Siria e Iraq.
ISIS terrorists tonight in Baghdad target children & families enjoying time together at an ice cream shop. We stand w/Iraq against this evil— Brett McGurk (@brett_mcgurk) 29 maggio 2017
	
   		L'attacco di stamattina, davanti alla direzione del servizio pensionistico statale, invece non è ancora stato rivendicato, ma le forze dell'ordine confermano che, come quello avvenuto davanti alla gelateria, anch'esso presenta i segni distintivi dello Stato islamico.

Polizia irachena vieta il velo integrale. Spesso i kamikaze dello Stato islamico si vestono da donna per compiere i loro attacchi e per questo la polizia di Ninive, il cui capoluogo è Mosul, ha vietato il niqab, il velo integrale, nei luoghi pubblici. In un intervista, il capo della polizia locale Wathiq al Hamadani ha confermato la decisione: "Ci sono giunte delle informazioni secondo le quali i combattenti dell'Isis si vestono da donna e si coprono il capo con il niqab, pertanto abbiamo emesso l'ordine di vietare il velo integrale nei luoghi pubblici per rendere la vita difficile al nemico, impedire che realizzi i suoi intenti terroristici e mantenere la sicurezza in tutta la provincia".

La questione Mosul. L'Isis sembra deciso a moltiplicare gli attacchi contro la capitale mentre perde continuamente terreno a Mosul, occupata dal 2014. L'offensiva per riconquistare la città è cominciata nell'ottobre scorso e, secondo fonti militari, poche centinaia di jihadisti rimangono trincerati nel cuore della città, sulla sponda ovest del fiume Tigri, ma continuano ad opporre una strenua resistenza, mentre migliaia di civili rimangono intrappolati nell'area.

Torna il sangue sul Ramadan. Le due esplosioni colpiscono ancora una volta il mese sacro dell'Islam, iniziato il 26 maggio, e che negli anni è diventato il contesto prediletto per gli attentati del Califfato.

Il 23 giugno del 2015 - sesto giorno del Ramadan di quell'anno -, per esempio, l'allora portavoce dell'Isis, Abu Muhammad al Adnani, invocò attacchi terroristici per marcare il mese sacro. Tre giorni dopo, una moschea sciita in Kuwait venne colpita da un attentatore suicida, uccidendo 26 persone. Lo stesso giorno, a Sousse in Tunisia, un commando sparò sulla folla del Marhaba Imperial Resort, lasciando sul terreno 38 morti.

E nel 2016 un bilancio ancora più pesante: il 12 giugno, la sparatoria in un nightclub di Orlando che uccise 49 persone; il 27 giugno gli attacchi in villaggi cristiani del nord del Libano e un giorno dopo, 40 persone furono uccise durante un attacco all'aeroporto Ataturk, in Turchia. E ancora: il 2 luglio l'attentato in Bangladesh che fece 20 vittime, di cui nove italiani, e il camion bomba ancora a Karrada (lo stesso quartiere dell'attacco alla gelateria), in cui morirono più di 300 persone: l'attacco più sanguinoso dal 2003, fine dell'era Saddam Hussein.






