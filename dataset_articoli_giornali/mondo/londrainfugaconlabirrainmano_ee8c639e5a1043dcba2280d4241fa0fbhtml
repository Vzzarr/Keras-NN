
            
            (ANSA) - ROMA, 4 GIU - In fuga dall'attentato a London
Bridge, con la pinta di birra in mano. L'immagine, catturata da
Skynews e rilanciata sui social media, è già diventata il
simbolo della risposta british al terrore. "Ecco perché l'Isis
non vincerà mai", si legge sotto la foto che ritrae un ragazzo
in jeans e scarpe da ginnastica che corre in modo concitato
assieme ad altri, ma senza mollare la birra.   
				   "I nazisti e l'Ira ci hanno provato, non ci sono riusciti".   
				"In fuga sì, ma da veri londinesi", scrive qualcun altro su
Twitter. C'è chi loda "i nervi d'acciaio" del ragazzo, chi
invece con ironia ne fa una questione di soldi. "Una pinta a
Londra costa 6 sterline, quest'uomo non avrebbe permesso che gli
attacchi gli impedissero di godersela. Onore al merito", si
complimenta un altro.   
				          