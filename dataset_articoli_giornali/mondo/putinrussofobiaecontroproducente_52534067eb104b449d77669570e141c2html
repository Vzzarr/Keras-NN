 Le ragioni della "russofobia occidentale" sono legate alla nascita di un "ordine multipolare" del mondo, sgradito ai "monopolisti". Lo ha detto il presidente russo Vladimir Putin rispondendo a una domanda nel corso dell'incontro con i responsabili di un selezionato gruppo di media internazionali - tra i quali l'ad di ANSA, Giuseppe Cerbone - a margine del forum economico di San Pietroburgo. Putin ha aggiunto di sperare che la russofobia non duri in modo "indefinito" e che il mondo realizzi quanto sia "controproducente". La Russia è pronta a collaborare con qualunque futuro cancelliere tedesco che sia "aperto a una significativa cooperazione" tra Berlino e Mosca, ha detto ancora. "Spero - ha dichiarato Putin - che a guidare la Germania ci saranno persone capaci di apprezzare tutto il complesso dei rapporti con la Russia. Ma chiunque salga al potere in Germania - ha aggiunto il leader del Cremlino - i fattori fondamentali riguardanti le nostre relazioni continueranno a svolgere un ruolo positivo". Il 24 settembre in Germania si svolgeranno le elezioni legislative.   