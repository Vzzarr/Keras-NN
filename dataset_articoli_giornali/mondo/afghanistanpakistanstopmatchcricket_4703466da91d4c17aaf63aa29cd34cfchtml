
            
            (ANSA) - KABUL, 1 GIU - L'Associazione afghana di cricket
(Acb) ha deciso di annullare una serie di match amichevoli che
erano in programma con la nazionale del Pakistan alla luce del
cruento attentato di ieri a Kabul che ha causato 90 morti e
oltre 400 feriti. Lo riferisce oggi il portale di notizie Khaama
Press.   
				   Riferendosi alle accuse rivolte ad Islamabad dai servizi
segreti afghani di aver armato la mano dei terroristi che hanno
insanguinato la capitale, l'associazione ha sostenuto che
"uccidendo gente povera e innocente, i nemici della pace e della
stabilità in Afghanistan hanno mostrato di non essere meritevoli
di amicizia e di non voler cambiare atteggiamento nei confronti
degli afghani".   
				   Quindi "alla luce di quanto appurato dai servizi di sicurezza
e delle richieste della nazione afghana, l'Acb comunica di aver
deciso di cancellare tutti i tipi di match di cricket e anche la
bozza di accordo di reciproca relazione con il Board del cricket
del Pakistan".   
				          