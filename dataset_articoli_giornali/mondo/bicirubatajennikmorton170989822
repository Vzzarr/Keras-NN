
LE foto della bici azzurra su Instagram, a condividere viaggi e voglia d'aria. Jenni Morton-Humphreys, trentenne di Bristol (che si descrive: Oxford Grad. Dancer, snowboarder, cyclist, writer & gym lover), la mostra con fierezza appoggiata al muro di una stanza, con un palloncino a forma di cuore legato al manubrio, regalo di San Valentino, di fronte al mare, in gita con il padre. Legend, commenta qualcuno.

La bici è tedesca, Cube, elegante, Jenni Morton ha i capelli lunghissimi e mossi, un sorriso a occhi chiusi pieno di fiducia. Il ladro che ha deciso di rubargliela tagliando la catena con cui era legata non ha calcolato che la fortuna può anche girare su due ruote. E che utilizzare un social per venderla poche ore dopo il furto, non è necessariamente un'idea geniale.





 
	         




La bici era stata rubata al centro della città, Jenni Morton-Humphreys l'aveva parcheggiata ed era andata a pranzo. Al ritorno ha trovato solo la catena spezzata. Così ha deciso di rivolgersi online alla Bristol Cycling: una comunità di ciclisti che ha una pagina Facebook. Gente che sa che vuol dire trovare un lucchetto spaccato e neanche l'ombra di un oggetto così personale, così amato e leggero. I ciclisti si fermano ad aiutare chi ha una ruota a terra, chi si è perso, chi è caduto, chi va piano. E Chris, nome di fantasia, si è impegnato a ritrovare la bici azzurra tra gli annunci di vendita utilizzando le foto di Jenni. E l'ha trovata. Le ha mostrato l'annuncio, lei ha riconosciuto il suo sellino, le sue ruote, i suoi colori. Chris ha contattato il ladro venditore e preso un appuntamento.





 
	         




 La polizia l'ha sconsigliata: gli agenti, che Jenni ha contattato per sicurezza, le hanno spiegato che non avrebbero potuta accompagnarla. Le hanno anche detto che era un piano azzardato, pericoloso. Ma il prezzo richiesto per la bici era basso, allettante, e qualcuno avrebbe potuto rispondere all'annuncio e comprarla prima di lei, così Jenni non ha frenato. L'appuntamento è stato fissato da Chris alle 9 di mattina  all'angolo di Stapleton Road. Jenni è andata due ore prima con un suo amico, si sono nascosti in un pub, voleva essere sicura si trattasse della sue bici e guardare il presunto ladro, che nella chat si faceva chiamare Rocksteady.

All'ora stabilita, 18 ore dopo il furto, "ci siamo visti" ha raccontato Jenni al Bristol Post, "ho fatto finta di essere interessata e ho iniziato a fare domande stupide sulla bicicletta". A un certo punto "ho detto che il sellino era troppo alto per me e lui mi ha chiesto se volessi provarlo". Ladro alle prime armi, ladro di biciclette.





 
	         




 "Ho fatto in modo di non avere nulla addosso, a parte le cose che avevo in mano, cioè un pacchetto di sigarette e un mazzo di chiavi. 'Ecco, tieni la mia roba', ho detto e lui ha lasciato andare la bici per la prima volta da quando ero lì". Un paio di metri piano poi "ho cominciato a pedalare il più velocemente possibile". Ha pedalato tanto, fino a non avere più paura. A lui è rimasto il pacchetto di sigarette (vuote e con un accendino rotto, ha spiegato Jenni) e le chiavi, che erano quelle del lucchetto tagliato.





 
	         




 C'è da dire che il ladro poi se l'è presa con il co-cospiratore ciclista. L'ha affrontato online. "Aveva detto che sarebbe tornata indietro e non è tornata!". "Probabilmente a quest'ora è già a casa sua" gli ha risposto Chris, "E non mi stupirei visto che si tratta della bici che le è stata rubata ieri. Impara la lezione - ha concluso epico -. Se hai bisogno di soldi facili, mai rubare dalla comunità dei ciclisti". Jenni Morton-Humphreys sta rilasciando interviste a giornali di tuto il mondo, è famosa, ha un lucchetto più grande e la stessa fiducia di prima. Inoltre ha dichiarato di essere stata felice di scoprire che il ladro le aveva rivitalizzato il colore e anche aggiustato la luce rotta. In compenso, Rocksteady non è stato arrestato, è a piedi, libero. La polizia l'ha contattato ma lui ha spiegato di essere completamente estraneo ai fatti e di aver comprato la bici al pub la sera prima.
    #pensive #bike #roadbike #cycling #cube Un post condiviso da Jenni K. Morton-Humphreys (@jenniandteddi) in data: 11 Set 2016 alle ore 11:18 PDT



 






