Migliaia di abitanti di Hong Kong hanno commemorato le vittime del massacro di piazza Tiananmen, a Pechino, pregando e illuminando la notte con centinaia di migliaia di candele. Nel contempo la presidente di Taiwan, Tsai Ing-wen, ha rivolto un appello alla Cina affinchè finalmente "affronti" la sua storia. Ma a quasi 30 anni di distanza, ricordare la tragedia resta in Cina ancora un tabù.    Nella notte tra il 3 e il 4 giugno del 1989, le truppe dell'Esercito di liberazione popolare fecero irruzione in piazza Tiananmen e avviarono la "normalizzazione" della protesta degli studenti, reprimendola nel sangue con molti che finirono stritolati dai cingoli dei carri armati. A distanza di 28 anni, quella notte si conferma un buco nero: difficile ricostruire i fatti, le responsabilità politiche e capire il numero di morti che il governo cinese ferma a 319, mentre resta il fondato sospetto che siano stati molti di più, cioè diverse migliaia.   