
LONDRA – L'incontro tra medici stranieri e medici inglesi attorno al letto di Charlie Gard si svolgerà lunedì. Il professor Michio Hirano, docente della Columbia Unversity di New York e direttore del dipartimento di neurologia del Columbia Presbyterian Hospital, arriverà dagli Stati Uniti. Uno specialista non ancora nominato dell'Ospedale del Bambino Gesù dovrebbe a sua volta arrivare da Roma, secondo le indiscrezioni dei tabloid. E un medico spagnolo, anche lui firmatario della lettera di sette esperti internazionali inviata dal Bambino Gesù al Great Ormond Hospital di Londra, sarebbe atteso da Barcellona.

I sanitari avranno così un consulto collettivo insieme ai medici inglesi che hanno in cura da mesi Charlie per vedere se raggiungeranno un parere unanime sul tentativo proposto dal professor Hirano di sottoporlo a una cura sperimentale da lui messa a punto, mai provata prima su esseri umani e nemmeno su topi, ma soltanto 'in vitro' in test di laboratorio. Considerato uno dei massimi esperti mondiali nella rara malattia genetica del mitocondrio che ha causato danni muscolari e cerebrali al bambino, il medico americano ha testimoniato nei giorni scorsi in video collegamento dagli Usa all'udienza in corso all'Alta Corte della capitale britannica che a suo parere c'è almeno un "10 per cento di probabilità" che il suo farmaco, somministrabile per via orale e apparentemente senza effetti collaterali, causi un miglioramento nelle condizioni di Charlie. Hirano afferma che nuovi test effettuati dall'aprile scorso, cioè dopo una sua prima testimonianza, aumentano le speranze di un esito positivo.

La decisione di autorizzare in consulto collettivo dei medici a Londra, e di fatto di permettere al professor Hirano di visitare personalmente il bambino ed essere messo completamente al corrente della sua cartella clinica, è stata una prima vittoria giudiziaria per Chris e Connie Gard, i genitori di Charlie, che in precedenza avevano visto respingere le loro richieste di sottoporlo a una cura sperimentale da ben quattro diversi gradi di giudizio: l'Alta Corte, la Corte d'Appello e la Corte Suprema in Gran Bretagna, e la Corte Europea dei Diritti Umani di Strasburgo. Ma la lettera dei sette esperti inviata dal Bambino Gesù ha convinto il Great Ormond Hospital a chiedere una nuova udienza all'Alta Corte e ora il giudice Nicholas Francis ha almeno parzialmente rivisto il proprio precedente giudizio, accettando perlomeno l'esistenza di un dubbio da chiarire rispetto all'utilità di sottoporre il bambino a una cura.

La famiglia di Charlie ha poi ottenuto una seconda vittoria venerdì sera, quando il giudice ha concesso a Connie di assistere al consulto di lunedì fra i medici stranieri e quelli inglesi, riconoscendo che di fatto la madre del bambino è diventata a sua volta "una esperta" della malattia di cui soffre, come l'ha definito il suo avvocato Grant Armstrong. I legali dell'ospedale di Londra si erano opposti, sostenendo che i medici non sarebbero stato completamente a loro agio nel discutere le condizioni di Charlie in presenza della sua mamma. A questo punto dunque non è escluso che l'udienza si risolva la settimana prossima con un verdetto a sorpresa, favorevole alla cura sperimentale. L'impressione è che tutto dipenda dal professor Hirano (la cui identità è stata resa nota ieri dall'Alta Corte) e dagli altri specialisti stranieri, il medico italiano e quello spagnolo, nella riunione collegiale di lunedì: se gli esperti internazionali si faranno convincere, visitando il bambino e parlando con i colleghi inglesi, che ogni cura è inutile, allora il giudice deciderà di 'staccare la spina'; altrimenti, se Hirano e gli altri firmatari della lettera del Bambino Gesù resteranno del loro parere, con o senza il sostegno dei medici inglesi, è possibile che il giudice Francis conceda una chance alla cura sperimentale.

Ma il giudice ha anche rivelato che ci sono state minacce di morte contro i medici inglesi e gli avvocati che li rappresentano, ammonendo che punirà con la massima severità chiunque ne risulti responsabile. Un portavoce dei Gard ha commentato che la famiglia di Charlie è fermamente contraria a ogni tipo di minaccia e violenza, e che l'unico modo di esprimere sostegno è firmare la petizione per la cura sperimentale, che ha finora raccolto oltre mezzo milione di adesioni, e fare donazioni al fondo per  finanziarla, che ha raggiunto 1 milione e 300 mila sterline, più di un milione e mezzo di euro.
 






