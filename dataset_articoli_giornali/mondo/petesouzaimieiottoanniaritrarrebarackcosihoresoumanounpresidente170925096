







CORTONA ( AREZZO) - "Sono stato 8 anni al fianco di Obama: e in tutto quel tempo ho preso solo tre vacanze di una settimana. Ma sì diciamolo: essere il fotografo del presidente degli Stati Uniti vuol dire essere l'occhio della Storia. Così per 8 anni non mi sono mai voluto allontanare e anche quelle tre settimane sono state un tormento: temevo che qualcosa di grande potesse accadere e io non ero lì per documentarlo ". Pete Souza, 62 anni, si racconta a Repubblica davanti ai suoi scatti esposti a Cortona nell'ambito del festival On the Move.

È riuscito a rendere Barack Obama presidenziale e insieme umano. Quando accettò l'incarico le vennero date indicazioni specifiche?
"No. Lo conoscevo da tempo, avevo fatto un servizio su di lui nel 2004 appena eletto senatore, e conosceva il mio modo di lavorare discreto e senza flash. Quando ricevetti l'incarico posi come unica condizione di poter accedere ovunque. Da allora non ha mai chiesto di vedere le foto prima: eccetto quelle delle figlie Sasha e Malia. Per il resto ha sempre detto che essendo il presidente ogni atto era pubblico. E dunque documentabile".

Quanti scatti servono per avere una buona foto?
"Ne serve uno solo. La Storia è l'immagine di un singolo momento. Non conta quello che scatti prima o dopo. Io facevo anche 2000 foto in un giorno. Ma il prima o il dopo non sono "il momento"".

Le più significative?
"Quelle che ritraggono un uomo serio ma sempre disponibile. Guardate l'immagine col bimbo vestito da Uomo Ragno. Lui esce dall'ufficio: ma è pronto al gioco".

Quando ha ripreso Sasha dietro al divano pensava alla foto di John John Kennedy sotto la scrivania dello Studio Ovale scattata da Tretick?
"In quel momento pensavo solo a quanto fosse carina quella bambina che voleva fare cucù al papà. Il mio riferimento è stato un altro fotografo, Yoichi Okamoto, che seguì Lyndon Johnson. Prima di lui le immagini presidenziali erano sempre istituzionali, lui invece cominciò a seguirlo ovunque. La differenza è che mentre io ero il fotografo ufficiale e Obama il presidente è esploso, nel 2011, un fenomeno nuovo: Instagram".

E cambiò il suo modo di lavorare?
"Non ha cambiato il mio lavoro ma senza Instagram le mie foto non avrebbero avuto quel senso di inclusione dato dai social. Mi ha permesso di condividere la mia prospettiva privilegiata: mettendo il presidente alla portata di tutti".

Ogni volta che Trump fa qualcosa lei pubblica sul suo account l'immagine della stessa cosa fatta da Obama: c'è Papa Francesco serissimo con The Donald e quella dove ride con Barack. È un'affermazione politica?
"Provo a risponderle così: le immagini dicono tutto quello che c'è da dire".

Non la sorprende che un uomo attento al social come Trump non riponga la stessa attenzione a Instagram?
"Non so se è una scelta di Shealah Craighead, la sua fotografa, o le indicazioni che ha avuto".

Quanto è difficile lavorare tra misure di sicurezza, brutte luci, operazioni segrete: lei era nel bunker della Casa Bianca quando Bin Laden fu ucciso.
"Le brutte luci sono il problema peggiore: lo Studio Ovale è ben illuminato ma per il resto devi usare l'esperienza. Il mio approccio è sempre stato entrare anche in luoghi dove non dovevo essere: comportandomi con naturalezza. Ma il mio lavoro è stato relativamente facile: impallidisce davanti ai tanti colleghi che rischiano la vita in Libia, Afghanistan, Iraq. Una cosa da imparare è quando uscire dalla stanza".

Capire quando "è troppo": come si fa?
"Esperienza. Con Obama ci sono stati momenti in cui mi rendevo conto di essere invadente. E non c'è mai stato bisogno che mi chiedesse di uscire".

Fra di voi si è creata una relazione forte. Siete diventati amici?
"Ho passato con lui più tempo di sua moglie. Sì, direi di sì. Anche ora ci siamo visti, ci sentiamo al telefono".

Prossima missione?
"Ho lavorato a un libro su Obama che sarà pubblicato a novembre e dunque non ho ancora staccato con quel mondo".
 






