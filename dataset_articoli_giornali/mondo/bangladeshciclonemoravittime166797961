
DACCA -  È di almeno sei morti, una ventina di feriti e migliaia di case distrutte il bilancio provvisorio del passaggio sul Bangladesh del ciclone Mora, il primo della stagione, fenomeno accompagnato da piogge battenti e venti con punte di 100 chilometri orari. Ieri le autorità bengalesi avevano ordinato l'evacuazione di 350mila persone dai centri abitati della costa, trasferiti in migliaia di rifugi di emergenza. Secondo quanto riferisce il quotidiano The Daily Star di Dacca, le prime vittime, così hanno segnalato le autorità locali, sono state provocate nei distretti di Chittagong e Cox's Bazar dalla caduta di alberi sulle case. Una persona è morta di infarto.
Bangladesh, il ciclone Mora si abbatte sul Paese
Migliaia di povere abitazioni di pescatori e di profughi Rohingya sono state distrutte o danneggiate. Il Dipartimento meteorologico del Bangladesh ha precisato che Mora ha toccato le coste meridionali del Paese intorno alle 6 locali vicino al porto di Cox's Bazar investendo varie isole, ed in particolare quella di Saint Martins, dove secondo le autorità locali è stato danneggiato il 70% delle precarie abitazioni esistenti.

Più di 20mila volontari sono al lavoro nelle zone colpite e l'amministratore di Cox's Bazar, Ali Hossain, ha detto che nonostante le autorità stiano "ancora facendo una stima effettiva dei danni, non ci aspettiamo che il bilancio delle vittime aumenti". Il ministero per la Gestione dei disastri ha indicato che per il momento i danni peggiori sono nel tratto di costa fra Cox's Bazar e Chittagong, mentre il quotidiano Dhaka Tribune ha segnalato sulla sua pagina online che quasi 10mila capanne con il tetto di paglia sono state distrutte dalla forza di Mora sulle isole di Balukhali e Katupalong dove vivono 200mila profughi Rohingya in fuga dalle persecuzioni in Myanmar.

In una conferenza stampa, il Dipartimento di meteorologia del Bangladesh ha reso noto che il ciclone, che sta perdendo forza trasformandosi in una depressione tropicale, si dirige verso Tripura ed altre località del nord-est bengalese.






