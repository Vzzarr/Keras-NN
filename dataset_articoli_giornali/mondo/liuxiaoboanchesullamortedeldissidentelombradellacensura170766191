
PECHINO – Sperava che Internet avrebbe cambiato la sua Cina, sperava che dal web sarebbe partita la rivolta dal basso per la libertà, e invece anche la Rete adesso è nelle mani del partito, perfino il mondo virtuale è negato al dissidente che nel mondo reale è stato lasciato morire nel letto dell'ospedale-prigione.

Liu Xiaobo, il Nobel per la pace 2010 che non ha mai potuto ritirare il premio perché già seppellito in un prigione di Shenyang, la città del Liaoning, la provincia al confine con la Corea del Nord, è morto alle 5.38 di giovedì sera, sotto gli occhi dell'amata moglie Liu Xia, la poetessa anche lei prigioniera come lui. Ma mezza Cina ancora non lo sa: e l'altra metà, a dire il vero, quasi neppure ha mai saputo chi fosse l'ultima voce strozzata di Tienanmen. La censura s'è abbattuta sulla sua morte come sulla sua vita. E il silenzio è calato anche sulle piattaforme che l'Occidente invidia alla Cina.

Le sue ceneri sono state disperse in mare, poche ore dopo la cremazione. È stato il fratello maggiore, Liu Xiaoguang, a darne la notizie nel corso di una conferenza stampa organizzata dalle autorità, che hanno controllato da vicino il funerale. La salma è stata cremata alla presenza dei suoi familiari, e della vedova, Liu Xia. Immagini della cerimonia funebre sono state rilasciate dall'amministrazione locale di Shenyang, la città del nord-est della Cina dove si trova l'ospedale in cui l'attivista co-autore del manifesto democratico Charta 08 è stato ricoverato per un cancro al fegato nelle ultime settimane di vita.
Liu Xiaobo, le sei frasi simbolo del Nobel eroe di Tienanmen












 
	         




Tutti noi cantiamo per esempio le lodi di WeChat, l'applicazione delle meraviglie che consente di mandare messaggi e pagare la bolletta, ma i miliardari proprietari della piattaforma, i signori del gruppo Tencent che proprio quest'anno sono entrati nella top ten dei marchi più prestigiosi del mondo, nel gruppo di testa con Facebook, Apple, Google e Microsoft, hanno oscurato tutte le discussioni qui in patria: permettendo, ovviamente, di chattare liberamente su Liu all'estero. Perfino i RIP, i Rest in Peace, cioè i Riposa in Pace sono stati cancellati, e da Baidu a Weibo, i maggiori motori di ricerca e le più grandi compagnie social hanno steso un velo più vergognoso che pietoso.

"Il governo cinese ha fatto di tutto per controllare Internet" scriveva Liu Xiaobo una decina di anni fa. "Annuncia costantemente nuove leggi e regolamenti, dilapida vaste somme di denaro nella costruzione della sua Grande Muraglia Web per bloccare contenuti anticinesi. Ma malgrado tutto sta perdendo: non può reprimere la fioritura di siti controllati dai cittadini…".

Povero Liu Xiaobo: invece il governo sta vincendo eccome, le nuove leggi sono davvero più dure e restrittive, i siti controllati dai cittadini scompaiono, la Grande Muraglia Web è più alta che mai e perfino i paladini mondiali della tecnologia che si professa buona, i maghi di Apple che per spot si dipingevano come i guardiani del libero mondo tecno contro lo strapotere dei vari Grandi Fratelli, oggi piegano la testa. Proprio ieri, per esempio, la Mela ha dato il via libera alla costruzione del megaserver da un miliardo di dollari che come richiedono le nuove leggi custodirà in Cina, e non nei cervelloni di Cupertino o altrove, i dati degli utenti di qui, mettendo definitivamente i cancelli perfino alla nuvola dell'iCloud.

I cinesi sanno poco o niente della fine, come poco hanno saputo dell'inizio delle sue battaglie, tranne quelli che possono correre a leggersi le notizie in inglese diramate dall'agenzia di stato Xinhua, dalla tv di Stato CCTV, dal quotidiano di stato Global Times. Il battagliero tabloid del partito comunista sostiene che il professore che mollò il posto alla Columbia di New York per tornare a difendere i ragazzi che si stavano facendo massacrare a Tiananmen nell'89 è in realtà "una vittima fuorviata dall'Occidente". Di più. "I suoi ultimi giorni sono stati politicizzati dai poteri stranieri" che hanno "usato la sua malattia per demonizzare la Cina" senza davvero "essere interessati a prolungare la vita di Liu".

"Concedendogli il Nobel, l'Occidente ha ‘sequestrato' Liu", dice la voce del partito, che alla faccia della sua origine operaia si diverte ora a insultare anche gli altri dissidenti, come Wei Jingsheng, "un ex elettricista dello zoo di Berlino che i media occidentali hanno chiamato ‘il padre della democrazia cinese'". A proposito: non era un elettricista anche Lech Walesa, altro Nobel per la Pace, anche lui padre della democrazia (polacca)? Proprio la storia di Wei Jingsheng, non a caso, è stata tirata in ballo da Perry Link, il prof americano traduttore e amico di Liu Xiaobo: "Perché Wei - ha detto il prof emerito di Princeton a Repubblica - fu liberato grazie alle pressioni dell'opinione pubblica occidentale, che nella vicenda di Liu Xiaobo sembrava invece guardare da un'altra parte".

Infatti. Solo alla sua morte s'era deciso a parlare il segretario di stato Usa Rex Tillerson che aveva chiesto a Pechino "di liberare Liu Xia dagli arresti domiciliari e consentirle di lasciare la Cina". E al suo fianco era scesa, è vero, l'Unione Europea, che si sarebbe accontentata di vedere Liu Xia seppellire il marito "nel luogo e nel modo che sceglierà", chiedendo al governo "di permettere alla sua famiglia di piangerlo in pace".

Basta così? Un po' più alta la voce degli inglesi con l'imprevedibile Boris Johnson che da vero libertario, e incurante dei 24 miliardi di dollari in ballo per la costruzione da parte cinese delle centrali nucleari di Hinkley, ha criticato da ministro degli esteri la decisione di non lasciar che Liu si curasse all'estero, malgrado per quel cancro terminale il governo gli avesse concesso la libertà condizionale che evidentemente era invece soltanto condizionata: condizionata al rispetto dei capricci del potere e stop. Pronta la risposta dell'impeccabile Geng Shuang, il portavoce degli esteri abituato a stoppare e ribattere con la meccanicità di un bravo mediano: "La Cina è uno stato di diritto, la gestione del caso è una questione interna e i paesi stranieri non hanno alcuna voce in capitolo per fare considerazioni fuori luogo". Ma davvero?
Morte Xiaobo, Ai Weiwei: "Non avrebbe mai immaginato di finire così"












 
	         




E invece "i diritti umani sono universali – non appartengono a nessuna nazione, regione o fede". Lo disse, mentre il premio al dissidente stava per essere consegnato a Oslo davanti alla sua sedia vuota, un signore che aveva ricevuto lo stesso Nobel per la pace l'anno prima, e che confessò candidamente: "Liu Xiaobo è molto più titolato a ricevere questo premio di quanto lo fossi io". Quel signore era Barack Obama, ed era tutta un'altra America, era tutto un altro mondo. Peccato che malgrado tutte queste bellissime parole, Liu ha finito per trascorrere in carcere altri sette anni. E in quella cella probabilmente ci sarebbe rimasto fino a scontare tutti gli undici anni inflitti per "istigazione al sovvertimento dello Stato", per aver chiesto con il suo manifesto di Charta 08 più democrazia e le fine del partito unico: se non se ne fosse andato un pomeriggio caldissimo di luglio, ucciso dal suo tumore, ma forse anche dal silenzio del mondo che adesso si estende come una macchia un po' su tutti noi.






