

Yoshie Oka 






TOKYO - "Un nuovo tipo di bomba": il 6 agosto 1945 una ragazzina definì con queste parole l'atomica sganciata dall'aeronautica militare statunitense su Hiroshima, che polverizzò in un istante 80mila persone, segnando per sempre la vita di milioni di persone.

Yoshie Oka, studentessa di 14 anni assegnata come interprete in un bunker del centro di comando dell'esercito imperiale, contattò la stazione di Fukuyama, a circa cento chilometri dalla città colpita: "La città è completamente distrutta", spiegò prima di dare la sua personale interpretazione della causa del bombardamento.

Oka, la donna che per prima informò l'esercito giapponese del lancio di Little Boy, è morta il 19 maggio all'età di 86 anni, portando con sé la testimonianza di un dramma che, a distanza di oltre 70 anni, continua a turbare. È deceduta in ospedale, a Hiroshima, per un linfoma maligno.

Per anni ha raccontato la sua incredibile storia, descrivendo le conseguenze che la sua segnalazione ebbe sulla città. "È stata una persona onesta che ha sempre riferito fedelmente i fatti - ha detto Fumio Kajika, un sopravvissuto alle bombe atomiche che ha affiancato Oka nei suoi racconti -. Abbiamo perso un altro grande testimone oculare".

L'hibakusha, nome con cui sono denominati i sopravvissuti agli attacchi nucleari su Hiroshima e Nagasaki, nonostante le conseguenze dell'attacco sulla sua salute, durante la sua vita ha partecipato a molte iniziative a favore della pace, parlando sempre con calore della sua esperienza.

LEGGI Il reportage: 1945-2015, ritorno a Hiroshima

Erano le 8,15 del mattino del 6 agosto 1945 quando il bombardiere americano B-29, Enola Gay, sganciò il suo carico mortale su Hiroshima. Tre minuti prima la stazione presso cui lavorava Oka rilevò il bombardiere sulla città: prima di avvertire Fukuyama, bisognava attendere l'autorizzazione del direttore di stazione. Ma quando questa arrivò era troppo tardi.

Sebbene fosse protetta da due spesse mura, Oka fu tramortita dall'esplosione. Quando si riprese, pochi istanti dopo, tornò al bunker, cercò un telefono funzionante e fece la prima segnalazione della storia da Hiroshima.

Oltre alle 80mila persone morte sul colpo, altre 60mila persero la vita entro la fine di quell'anno e si calcola che negli anni successivi il numero delle vittime delle radiazioni sia stato più del doppio. Tre giorni dopo la distruzione di Hiroshima, un'altra bomba atomica fu sganciata su Nagasaki.

Nel maggio dello scorso anno, Barack Obama, per la prima volta nella storia americana, ha effettuato una visita a Hiroshima. Senza tuttavia scusarsi per le due bombe. "Ci sono voluti anni perché superassi i miei sentimenti di rabbia verso la guerra", aveva detto allora Yoshie Oka. "Ho visto cose orrende quel giorno, troppi corpi morti e distruzione, ma ero addestrata da militare nonostante fossi una ragazza". Con la scomparsa di Oka, in Giappone è risuonato quel suo fragile primo allarme, l'avviso di morte che una ragazzina militare non riuscì a far niente per impedire.






