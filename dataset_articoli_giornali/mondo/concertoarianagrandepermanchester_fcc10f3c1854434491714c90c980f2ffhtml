
            
            (ANSA) - LONDRA, 30 MAG - Ariana Grande e altre pop star
daranno vita domenica a un concerto di beneficenza per le
vittime dell'attentato di Manchester. L'evento, riferisce la Bbc
che lo trasmetterà in diretta, si terrà nella stessa città
inglese, nel leggendario stadio dell'Old Trafford, che può
contenere 50.000 spettatori. Hanno confermato fra gli altri la
loro partecipazione anche Justin Bieber, Coldplay, Katy Perry,
Take That, One Direction's e Miley Cyrus.   
				   Il concerto di beneficenza, per
l'esattezza, sarà ospitato nello stadio del cricket di Old
Trafford, a Manchester, non in quello del calcio, tempio dello
United: si tratta del Lancashire Cricket Club's Old Trafford, la
cui capienza è appunto di 50.000 posti.   
				   Dopo l'attentato al termine del suo concerto del 22 maggio
(22 morti, tra cui 7 bambini, e decine di feriti), la giovane
cantante italo-americana aveva fatto ritorno a casa sua, in
Florida, in stato di shock.   
				          