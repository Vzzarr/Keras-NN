
Doveva essere un assalto aereo contro i ribelli islamisti, ma il raid avvenuto nelle Filippine ha fatto strage dei soldati governativi. Almeno dieci ne sono morti e altri sette sono rimasti feriti per il fuoco amico. La notizia è stata confermata dal ministero della Difesa. L'aereo aveva compiuto già tre assalti prima dell'epilogo imprevisto, che ha colpito le truppe bloccate in uno scontro a fuoco con gli estremisti che erano nascosti tra le case di Marawi, città musulmana nella regione a maggioranza cattolica del sud dell'arcipelago.

In questi giorni sono violentissimi i combattimenti. L'agglomerato di 200mila abitanti è stato quasi completamente evacuato, ma circa duemila civili non sono in grado di fuggire intrappolati nelle aree tenute dai ribelli. Le forze governative sono appoggiate da 30 aeromobili d'assalto e continuano ad avanzare contro le postazioni ribelli. Almeno 89 islamisti sono stati uccisi, mentre altri si sono arresi. Sono 25 invece i soldati morti nei combattimenti, insieme a cinque poliziotti.

I vertici militari sono convinti che nella zona si trovi anche il nascondiglio di Isnilon Hapilon, considerato il capo del gruppo islamico di Abu Sayyaf, sul quale gli Stati Uniti hanno messo una taglia da 5 milioni di dollari.






