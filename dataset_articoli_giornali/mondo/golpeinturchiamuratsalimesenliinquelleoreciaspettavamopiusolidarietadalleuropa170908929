

Murat Salim Esenli 






"GUARDI, guardi qui questo pezzo di bomba. E le schegge di vetro, i pezzi di muro. Come si fa a parlare di un semplice scenario, di un golpe non vero". Murat Salim Esenli, ambasciatore della Turchia in Italia, tira fuori da una busta di nylon i reperti del colpo di Stato di un anno fa. Allora il diplomatico lavorava al ministero degli Esteri ad Ankara, proveniva da Pechino e non sapeva ancora di sbarcare a novembre a Roma.

"Nei primi giorni del putsch - spiega a Repubblica - il Parlamento bombardato era stato chiuso. Poi, appena è stato possibile, sono andato a vedere l'area. Ed è lì che ho raccolto queste cose: le considero una testimonianza concreta del golpe del 15 luglio ". Così, sul tavolo del suo ufficio sotto il ritratto di Mustafa Kemal e accanto alla bandiera rossa con la Mezzaluna, Esenli allinea schegge di ordigni, decorazioni venute giù dal soffitto dell'ufficio del premier, scaglie di cristalli di Boemia, lembi di tappeti rossi.

Ambasciatore, come appariva un anno fa il palazzo del Parlamento?
"Quella notte i militari golpisti avevano sganciato almeno 7 bombe sull'edificio. E vedere da vicino il danno era scioccante, molto più di quello che appariva dalle immagini in tv. Dagli elicotteri si erano messi a sparare alla gente. In tanti sono morti così, per lottare a favore della democrazia. Ecco perché oggi li chiamiamo eroi. Sono 250 persone, 2000 feriti, in ogni settore, conservatori e liberali. Tutti uniti contro un golpe organizzato per sovvertire la democrazia. Questo è quello che non è stato capito dai nostri partner europei".

Cosa non è stato compreso?
"La peculiarità di questo evento senza precedenti".

Ma la Turchia in passato ha conosciuto colpi di Stato sanguinosi. Un nuovo golpe non è purtroppo una novità.
"Però nei golpe degli anni 60, 70 e 80 l'atmosfera che li precedeva era diversa, di grande tensione. Nel luglio scorso nessuno si aspettava un fatto del genere. La gente non sapeva chi l'aveva guidato, e come. Questo mi porta a spiegare perché Ankara ha dichiarato lo stato d'emergenza".

Uno stato d'emergenza che dura tuttora. Proclamato per 3 mesi, poi è sempre stato rinnovato. Fino a quando?
"L'idea è di risolverlo una volta per tutte, ma dipende ovviamente dalle indagini".

Ma perché così a lungo?
"Soprattutto per la magnitudine dell'evento, di coloro che l'hanno promosso, gli uomini di Fethullah Gulen: un golpe contro lo Stato, il governo democraticamente eletto e il rispetto della legge basata sul sistema costituzionale. La minaccia è grande e l'intensità dell'infiltrazione diffusa nel sistema. Ci aspettavamo un po' di empatia dai partner europei, in un momento così drammatico e inaspettato".

E invece, dopo quelle 4 ore di golpe, c'è stato un lungo silenzio imbarazzato. Perché, secondo lei, ambasciatore?
"Forse volevano aspettare? Non sappiamo. Però il silenzio è stato lungo. Siamo stati molto tristi nel vedere che i partner europei con cui condividiamo tanti valori non hanno usato la voce in quel momento".

Per il golpe il governo accusa il solo Fethullah Gulen. Ma quali prove ha contro di lui?
"Molti stanno confessando. Abbiamo testimonianze, video, intercettazioni, stiamo decifrando l'applicazione Bylock usata dai golpisti. Ma questo richiede tempo. Non avete capito la ramificazione che c'è stata nel sistema, in media, accademie, magistratura, militari. Persino fra noi diplomatici, il 20% erano loro affiliati, ne sono stati espulsi 500".

E 50 mila arresti, 150 mila licenziati. Qualcuno è stato reintegrato?
"Sì, e questo è uno dei punti di cui siamo più orgogliosi: almeno 30 mila persone sono tornate al lavoro. Le indagini hanno dimostrato che non avevano nulla a che fare con i gulenisti, sono stati reintegrati. Lo Stato è col popolo, non contro".






