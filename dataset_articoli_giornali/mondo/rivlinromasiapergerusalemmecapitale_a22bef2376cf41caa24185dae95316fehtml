
            
            (ANSA) - TEL AVIV, 4 GIU -   Israele ha profondamente
apprezzato il voto italiano contro "la vergognosa decisione
dell'Unesco che ha trattato lo Stato ebraico  come straniero
nella sua stessa capitale". Lo ha detto il  presidente Reuven
Rivlin che stasera è intervenuto a Tel Aviv alla festa della
Repubblica nella residenza dell'ambasciatore italiano Francesco
Maria Talò. 
"E' tempo che i nostri amici, Italia inclusa, riconoscano
Gerusalemme  - ha sottolineato  Rivlin di fronte a 1500 invitati
- come capitale di Israele. Possiamo avere qualche disaccordo
sui confini della capitale di Israele ma tutti noi concordiamo
che Gerusalemme è e resterà la capitale di Israele. E' tempo di
trasformare questa verità in un fatto". 
  "La presenza di Rivlin - ha detto Talò - è un grande onore ,
la prova della forte amicizia tra i nostri due paesi".   
				          