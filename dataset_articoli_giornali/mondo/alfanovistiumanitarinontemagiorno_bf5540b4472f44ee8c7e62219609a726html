
            
            (ANSA) - BRUXELLES, 17 LUG - Il tema di dare 200mila visti
umanitari ai migranti arrivati in Italia, argomentato dal
Financial Times, "non è al nostro ordine del giorno". Lo ha
detto Angelino Alfano rispondendo ai giornalisti a margine del
Consiglio esteri a Bruxelles. "Noi abbiamo una strategia globale
- ha detto il ministro - Questo non è un tema al nostro ordine
del giorno. Del resto i numeri sono stati fatti dai giornali e
non li ha mai fatti nessuno nel governo italiano. Non è una
questione che noi abbiamo messo all'ordine del giorno. Di certo
abbiamo una strategia, che vuole essere efficace ed ha la
necessità di una cooperazione europea". Per quanto riguarda il
rinnovo del mandato per l'Operazione Sophia, sul quale l'Italia
ha posto una riserva, Alfano ha detto: "Affronteremo le
questioni del rinnovo e tutte quelle che riguardano la sua
connessione con le regole di Triton", precisando che la
discussione sarà però fatta non nel Consiglio esteri di oggi "ma
nelle sedi proprie, entro i termini previsti ossia del 27
luglio".   
				          