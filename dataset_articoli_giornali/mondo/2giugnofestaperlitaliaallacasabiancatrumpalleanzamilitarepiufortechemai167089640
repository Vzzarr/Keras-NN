

Il presidente Usa, Donald Trump (ap)






Per il 2 giugno una festa fuori programma alla Casa Bianca. Donald Trump ha voluto celebrare l'Italia con una cerimonia alla quale hanno partecipato l'ambasciatore d'Italia in Usa, Armando Varricchio, con alcuni collaboratori del presidente e personalità di origini italiane, tra cui la consigliera Kellyanne Conway, ma anche il governatore del New Jersey Chris Christie e l'ex sindaco di New York Rudy Giuliani, oltre a numerosi funzionari della Casa Bianca di origini italiane.

"I vincoli tra Italia e Usa si estendono al di là dei legami sentimentali  e culturali. La nostra alleanza militare è più forte che mai mentre continuiamo a combattere il terrorismo", ha scritto nel messaggio di auguri il presidente americano, aggiungendo: "Non vediamo l'ora di proseguire la partnership con il nostro grande alleato nello sforzo comune di rendere il mondo più sicuro". Nell'esprimere i "più calorosi auguri" per la festa della Repubblica con un messaggio consegnato dal suo assistente Dan Scavino, il presidente Trump ha tra l'altro ricordato il significato della ricorrenza, ha rimarcato i "profondi legami tra i due Paesi, la nostra storia condivisa e le nostre comuni tradizioni politiche e culturali", e ha ribadito il valore del "contributo di oltre 17 milioni di americani che hanno origini italiane", così come il segno lasciato dagli immigrati italiani nella storia recente degli Stati Uniti, ma anche l'influenza che la storia italiana ha avuto sui 'Padri fondatori'. "Un grande gesto di amicizia nei nostri confronti", ha sottolineato l'ambasciatore Varricchio.

In Italia la festività è stata celebrata con la consueta parata ai Fori Imperiali che ha visto la presenza delle autorità politiche.



 






