
Il fratello e consigliere speciale del presidente iraniano Hassan Rohani è stato arrestato per "crimini finanziari". Lo ha dichiarato il portavoce della Giustizia iraniana, Gholamhossein Mohseni-Ejele, che ha spiegato che Hossein Fereydoun, il fratello di Rohani, "è stato interrogato a più riprese assieme a persone a lui legate".

Il portavoce ha anche spiegato che il fratello del presidente è in carcere non essendo stato in grado di pagare la cauzione fissata per la libertà provvisoria. Il portavoce della giustizia ha poi aggiunto che le accuse che pendono su Fereydoun attengono alla sfera dei crimini finanziari. "Se versa la cauzione, sarà liberato. Ma la giustizia seguirà il suo corso", ha aggiunto Mohseni-Ejele, sottolineando che altre persone sono state arrestate.

Il nome del fratello di Rohani ha cominciato a essere pronunciato oltre un anno fa nell'ambito di diversi casi di corruzione, specificamente di delitti bancari. Un anno fa, il capo dell'ispettorato generale, Nasser Seraj, aveva detto che Fereydoun aveva "esercitato pressioni" per nominare alla testa della banca Refah una delle persone a lui vicine, Ali Sedghi, che è stato accusato di numerose "infrazioni finanziarie" e non è stato scelto per guidare l'istituto di credito. Secondo quanto riferisce Tasnim, agenzia iraniana legata ai conservatori, il nome del fratello minore del presidente era poi emerso anche dal dossier relativo ad Ali Rastegar Sorkheie, il proprietario della banca Melat, arrestato perché a sua volta implicato in un "grosso caso di corruzione bancaria", dai servizi della Guardia della rivoluzione.

I conservatori avevano domandato a più riprese l'arresto di Fereydoun. Nell'ultimo mese Rohani e i responsabili del potere giudiziario, controllato dai conservatori che si oppongono al presidente, si sono ripetutamente attaccati a vicenda.
 






