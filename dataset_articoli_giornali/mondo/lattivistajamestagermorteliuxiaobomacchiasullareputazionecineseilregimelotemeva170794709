

(ansa)






"La morte di Liu Xiaobo è una macchia indelebile sulla reputazione internazionale della Cina. Hanno preferito lasciarlo morire guardato a vista in un ospedale cinese piuttosto che permettergli di curarsi all'estero dove forse poteva essere salvato". James Tager è il capo dell'America's Free Expression Program del Pen, la prestigiosa associazione di scrittori attivissimi nel difendere gli intellettuali perseguitati. Liu Xiaobo aveva fondato un Pen anche in Cina e lo aveva diretto dal 2003 fino al suo arresto, nel 2008. Ieri il Pen americano lo ha ricordato con una fiaccolata davanti alla sede dell'Onu a New York.

Cosa temevano da quell'uomo morente?
"Il regime cinese ha avuto paura di quel che Liu Xiaobo poteva ancora dire fino all'ultimo. Tanto da lasciarlo morire solo, lontano dall'affetto degli amici e della sua famiglia".

Ora tutti riscoprono la figura di Liu Xiaobo e chiedono il rilascio di sua moglie Liu Xia, ai domicilari dal 2010. Non è un po' tardi?
"In tutti questi anni è stato deludente e doloroso vedere tanti paesi occidentali mettere gli interessi economici davanti alle denunce di gravi violazioni dei diritti umani in Cina. Il mondo avrebbe dovuto indignarsi ogni giorno che Liu Xiaobo ha trascorso in carcere, accusato di un crimine inesistente. Ma non è troppo tardi per sua moglie. Bisogna continuare a fare pressioni affinché Pechino la liberi".

Come onorare la memoria del Nobel cinese?
"Diffondendo il suo lavoro, facendo circolare le sue idee, quelle che la Cina voleva tacitare e far dimenticare. E poi, appunto, mobilitandosi per Liu Xia e tutti coloro che sono incarcerati per aver espresso le proprie opinioni. Non solo grandi scrittori: oggi in paesi come la Turchia in carcere ci sono i giornalisti, i blogger, i ragazzi che scrivono sui social media. Liu Xiaobo è morto anche per la loro libertà"






