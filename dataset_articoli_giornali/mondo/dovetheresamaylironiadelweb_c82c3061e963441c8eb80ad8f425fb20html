
            
            (ANSA) - ROMA,  1 GIU - 'Theresa May è il mio modello di vita:
ho fatto domanda per un nuovo lavoro ma al colloquio manderò una
mia amica!'. L'assenza al dibattito televisivo della premier
britannica, sostituita dal ministro degli Interni Amber Rudd, ha
scatenato l'ironia su web e social media. E visto che il
confronto è andato in onda la stessa sera in cui iniziava una
nuova serie di House of Cards, su Twitter fioccavano 'gif' del
protagonista Frank Underwood. "Ti rispettano di più quando ti
presenti", ne recita uno che mostra Kevin Spacey fare il suo
ingresso in una stanza piena di persone. Ma non è stata la sola
serie tv a essere tirata in ballo per commentare l'assenza della
May. Uno dei piccoli protagonisti di 'Stranger Things' che
chiude terrorizzato le tende della sua finestra è stata la
risposta del web alla battuta del leader dei Libdem Tim Farron
sul fatto che la premier non fosse presente perché in giro a
prendere le misure delle case dei britannici per calcolare
quante tasse dovessero pagare.   
				          