
            
            (ANSA) - DACCA, 30 MAG - Migliaia di povere abitazioni di
pescatori e di profughi Rohingya sono state distrutte o
danneggiate oggi in Bangladesh dal passaggio del ciclone Mora,
fenomeno meteorologico accompagnato da piogge battenti e venti
con punte di 100 chilometri orari. Il Dipartimento meteorologico
del Bangladesh ha precisato che Mora ha toccato le coste
meridionali del Paese intorno alle 6 locali vicino al porto di
Cox's Bazar investendo varie isole, ed in particolare quella di
Saint Martins, dove secondo le autorità locali è stato
danneggiato il 70% delle precarie abitazioni. Il ministero per
la Gestione dei disastri ha indicato da parte sua che per il
momento si segnalano danni ingenti nel tratto di costa fra Cox's
Bazar e Chittagong, ma nessuna vittima. Intanto media locali
hanno segnalato che quasi 10.000 capanne con il tetto di paglia
sono state distrutte dalla forza di Mora sulle isole di
Balukhali e Katupalong dove vivono 200.000 profughi Rohingya in
fuga dalle persecuzioni in Myanmar.   
				          