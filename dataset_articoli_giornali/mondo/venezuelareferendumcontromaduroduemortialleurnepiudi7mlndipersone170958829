
CARACAS - Una prova di forza riuscita, ma con un risultato al di sotto delle speranze. E con almeno due vittime in un attacco a un seggio. Al simbolico plebiscito anti-Maduro convocato in Venezuela dalle forze della Mud, la coalizione delle opposizioni, hanno preso parte poco più di sette milioni di elettori. Tantissimi, se si considera lo scarso margine di tempo con il quale il referendum è stato organizzato, ma non abbastanza per quello che l'opposizione sperava diventasse: una valanga di 'no' capace di costringere il presidente, e le Forze armate che lo appoggiano, a favorire l'avvio di una transizione democratica per un cambiamento del regime politico. I 7,2 milioni di elettori che hanno partecipato al plebiscito sono un po' meno dei voti ottenuti dall'opposizione nel dicembre del 2015 quando conquistò la maggioranza assoluta nel Parlamento, e meno dei voti con i quali venne eletto Maduro nel 2013.

Naturalmente al risultato ci sono altre letture possibili, come quella che sottolinea la differenza fra una elezione normale, dove i seggi aperti in tutto il Paese sono dieci volte di più di quelli organizzati ieri dai volontari, ma non è un segreto che alla vigilia la Mud sperasse di ottenere una partecipazione maggiore, tra i nove e i dieci milioni di elettori. Un risultato che rendesse indiscutibile la posizione di minoranza nella quale si trova - secondo tutti i sondaggi - il partito chavista al potere e il presidente Maduro in particolare.

• ATTACCATO SEGGIO, DUE MORTI
E la consultazione non ufficiale è macchiata di sangue: almeno due persone sono state uccise domenica durante le operazioni di voto. Uomini armati hanno attaccato un seggio elettorale allestito nei pressi di una chiesa a Catia, cittadina a nord ovest di Caracas, secondo quanto denunciato dal portavoce dell'opposizione Carlos Ortiz. Altre quattro persone sono state ferite gravemente.

I media locali riferiscono che durante l'attacco circa 500 persone hanno trovato riparo all'interno della chiesa, mentre a bordo di motociclette, il gruppo 'colectivos', le milizie paramilitari pro governative, sparava indiscriminatamente contro le persone in coda per votare.

• NO AL PIANO DI MADURO
Oltre il 98% dei partecipanti al referendum simbolico ha naturalmente votato contro la nuova Assemblea Costituente proposta da Maduro e per la quale si dovrebbe votare fra meno di due settimane, il 30 luglio. Fermare la Costituente di Maduro, che l'opposizione considera una frode illegale, e restituire al Paese un percorso democratico con nuove elezioni generali era il vero obiettivo del plebiscito di ieri. Obiettivo per il quale, secondo il Financial Times, starebbe lavorando fra gli altri anche il presidente della vicina Colombia, Juan Manuel Santos, nel corso della sua visita ufficiale a Cuba. Il presidente colombiano vorrebbe cercare l'appoggio di Raúl Castro affinché intervenga su Maduro e lo convinca a rinunciare alla nuova Costituente.   











 






