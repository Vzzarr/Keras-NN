
            
            (ANSA) - MOSCA, 30 MAG - Nel periodo dell'amministrazione
Obama i rapporti fra Russia e Usa hanno toccato "il loro punto
più basso" ma da quando alla Casa Bianca c'è Donald Trump "i
contatti e la cooperazione non hanno avuto una svolta seria:
questo ci preoccupa". Così il vice ministro degli Esteri russo
Serghei Ryabkov citato dalla Tass. "Noi - ha detto Ryabkov nel
corso di un forum che riunisce esperti di Russia e Usa con
l'obiettivo di aumentare la cooperazione - siamo pronti a fare
la nostra parte per rivitalizzare le relazioni bilaterali ma
molto dipende dalla linea che la parte americana assumerà nei
nostri confronti". Mosca, ha aggiunto, vuole "cambiare il trend
negativo in politica ed economia e noi lavoreremo in questa
direzione: è importante rimuovere tutte gli impedimenti
artificiali e irritanti che ostacolano la cooperazione e i
rapporti bilaterali". Putin, ha ricordato Ryabkov, è aperto alla
normalizzazione dei rapporti ma è necessario che vengano prima
presi in considerazione "gli interessi reciproci".   
				          