
KABUL - Un attentato terrorista insanguina i funerali di Salim Ezadyar, figlio del vicepresidente del Senato, una delle 5 vittime uccise dagli spari della polizia durante una manifestazione di protesta contro il peggioramento delle condizioni di sicurezza a Kabul. La protesta faceva seguito all'attentato di mercoledì, nel quartiere diplomatico, dove ci sono il palazzo presidenziale e molte ambasciate, in cui sono morte circa 90 persone e centinaia rimaste ferite; l'intera zona dell'attentato è stata isolata ed è pattugliata da veicoli blindati.
Kabul, attentato durante il funerale - Le immagini
Le vittime dell'attacco sono almeno 6, secondo il Ministero della Sanità afgano, ma il bilancio è ancora poco chiaro. Stando ai dati forniti da Emergency, che gestisce un ospedale di Kabul, i morti sono almeno 19. Le esplosioni lungo il percorso del corteo sarebbero state più di una, pare tre, secondo le prime ricostruzioni. Non è chiaro se si è trattato di autobombe o meno.

Il premier facente funzioni, Abdullah Abdullah, era presente alle esequie ed è rimasto illeso. Abdullah è stato subito portato via dal cimitero dal suo servizio di sicurezza.

I talebani hanno negato di essere responsabili dell'attentato. Immediatamente dopo la triplice esplosione, e come avevano fatto già in occasione della strage di mercoledì vicino alla 'Zona Verde' di massima sicurezza della capitale, il portavoce degli insorti, Zabihullah Mujahid ha diffuso un comunicato per escludere qualunque responsabilità dell'Emirato islamico nell'attentato. Per Mujahid si tratterebbe di "screzi interni fra nemici".


 Le proteste a Kabul



 
	         




 Reporter locali accorsi sul posto hanno detto di aver visto i corpi di due kamikaze, ma il portavoce del ministero dell'Interno Najib Danish ha spiegato che le cause dell'esplosione non sono ancora chiare.Intanto, sempre il ministero della Sanità ha parlato di 87 feriti e di 6 cadaveri portati negli ospedali.



 






