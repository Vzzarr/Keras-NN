







Farsi crescere la barba in segno di protesta: Aytug Atici, un deputato turco del partito d’opposizione Chp, ha deciso di manifestare così il suo dissenso contro il perdurare delle misure eccezionali nel paese. I provvedimenti, voluti dal presidente Recep Tayyip Erdogan nel luglio del 2016 all’indomani del fallito tentativo di golpe, sono infatti ancora pienamente operativi in Turchia a quasi un anno di distanza.
"Non mi taglierò la barba fin quando resterà in vigore lo stato di emergenza", ha assicurato Atici, "Ci sono connazionali che sostengono la mia protesta. Dicono che sembro Babbo Natale, ma non lo sono. Sono 'Babbo Stato di Emergenza', spiega il parlamentare del Partito popolare repubblicano, il più antico partito politico turco.
Turchia, 'in barba al regime'. La singolare protesta del deputato Atici

Formazione di origine kemalista e di orientamento social-democratico, il Chp si pone nell’arena politica turca come l’araldo della laicità. La contrapposizione con l’Akp di Erdogan non potrebbe essere più netta: da quando è salito al potere, il Sultano ha avviato un processo di crescente islamizzazione della società e proprio per questo vede il partito d’opposizione come fumo negli occhi, accusandolo di complicità con Fethullah Gülen, l’imam esiliato negli Usa e considerato dal governo come la mente del golpe dell’anno scorso.
La barba di Atici ha ormai raggiunto i 15 centimetri, arrivando a nascondere il colletto della camicia e il nodo della cravatta, ma il giorno della rasatura non sembra vicino. Le retate del governo contro i presunti gulenisti proseguono ininterrottamente: sono più di 47mila fino ad ora le persone imprigionate all’indomani del fallito colpo di Stato, cui se ne aggiungono altre 100mila che hanno perso il posto di lavoro.
Una repressione che non accenna a smorzarsi, “in barba” a qualsiasi tipo di protesta.
 






