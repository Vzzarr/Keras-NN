
            
            (ANSA) - BERLINO, 1 GIU - Il ministro degli Esteri tedesco,
Sigmar Gabriel, ha respinto di nuovo la richiesta di Donald
Trump alla Germania di aumentare ulteriormente le proprie spese
militari, rispettando gli obiettivi della Nato. 
  Lo Stato tedesco deve sì investire di più nel personale e nei
materiali della Bundeswehr, ma chiedere a Berlino di portare le
spese militari al 2% del Pil è ben diverso, visto che ciò
equivarrebbe a passare a circa 70 miliardi di euro l'anno, quasi
il doppio rispetto a oggi, ha detto Gabriel a Norimberga.       
   "Questo ordine di grandezza è un pò folle", specie se si vuol
dare l'impressione che "l'esercito sia la sola strategia per
garantire stabilità e pace", ha spiegato il ministro. Sarebbe
necessario semmai un maggiore impegno sul piano della
cooperazione allo sviluppo, della prevenzione delle crisi e del
contrasto alla fame, alla povertà e ai cambiamenti climatici, ha
aggiunto.   
				          