
            
            (ANSA) - LONDRA, 4 GIU - Una festa a suon di note per dire no
alla paura e no al terrorismo. Cosi' il concerto-evento che
stasera ha fatto tornare a cantare Manchester a nemmeno due
settimane dall'attentato suicida del 22 maggio, costato la vita
a 22 persone, fra cui sette bambini, e con un bilancio di oltre
120 feriti.  Oltre 50 mila i partecipanti a 'One Love
Manchester', un'autentica parata di pop star planetarie. Il
'live' di beneficenza, in una città e in un Paese blindati, si è
svolto sotto una sorveglianza addirittura maniacale allo stadio
del cricket di Old Trafford. Maniacale, eppure giustificata, con
controlli efficaci lungo tutto 'l'anello d'acciaio' creato già
attorno all'impianto. Su ogni spettatore e su ogni zainetto.   
				          