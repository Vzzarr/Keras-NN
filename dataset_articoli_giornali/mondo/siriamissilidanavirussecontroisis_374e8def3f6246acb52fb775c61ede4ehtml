
            
            (ANSA) - MOSCA, 31 MAG - Un sommergibile ed una fregata russi
nel Mediterraneo hanno lanciato quattro missili da
crociera Kalibr contro postazioni dell'Isis nella zona di
Palmira: lo riferisce il ministero della Difesa russo.   
				Il ministero aggiunge che "gli obiettivi colpiti sono stati le
fortificazioni nella zona a est di Palmira dove si trovavano
mezzi pesanti e assembramenti di miliziani spostati dai
terroristi da Raqqa" e che "tutti gli obiettivi sono stati
colpiti".   
				   Il lancio di missili è stato effettuato dal Mediterraneo
orientale dalla fregata 'Ammiraglio Essen' e dal sommergibile
'Krasnodar', che ha sparato i missili da posizione subacquea.   
				Mosca sostiene di aver avvisato tempestivamente Turchia, Usa e
Israele. Il portavoce del Cremlino Dmitri Peskov ha annunciato
che il ministro della Difesa Serghiei Shoigu ha informato
Vladimir Putin "di una serie di lanci di successo dei missili
Kalibr".   
				          