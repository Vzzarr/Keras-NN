
La furia dei tre aggressori contro una donna investita su London Bridge e poi colpita da numerose coltellate e il tentativo di chi assisteva alla scena di fermare gli attentatori, lanciando sedie e bottiglie prese in un bar: sono i primi dettagli che arrivano dalla voce dei testimoni che hanno vissuto momenti di terrore a Londra, dopo che un furgone è piombato sui passanti.

Gerard Vowls era sul luogo dell'attentato e ha visto gli assalitori colpire a coltellate una donna: "Gridava, chiedeva aiuto - racconta il testimone, che dice di aver cercato di fare qualcosa, lanciando sedie e bottiglie prese in un bar contro i tre -. Ma loro a quel punto hanno cominciato ad avvicinarsi a me, per cercare di accoltellarmi, tiravano coltellate a tutti, gente malvagia, davvero malvagia".

Ancora terrorizzato e sconvolto, Gerard vorrebbe sapere come sta quella ragazza e se è ancora viva: "L'ho cercata in giro per un'ora e mezzo piangendo, ma non non ne ho trovato traccia, non so cosa fare".

Anche il barista Alex Martinez narra di momenti spaventosi: "Ho visto un uomo con un coltello in mano che gridava qualcosa. Ho capito che stava succedendo qualche guaio e mi sono nascosto...in un bidone dell'immondizia".

Un altro testimone, Simon Thompson, ha raccontato di aver visto gente fuggire e di aver iniziato a correre: "Abbiamo corso per circa 100 metri e poi ho visto molte auto della polizia. Sono rimasto nascosto in un ristorante per circa un'ora e sono uscito solo quando la polizia ci ha detto che non c'era più pericolo".
Londra sotto attacco, la foto dei presunti assalitori 
Gabriele Sciotto, un fotografo italiano originario di Reggio Calabria, stava per tornare a casa dopo la serata trascorsa in pub quando ha visto un uomo che correva verso di lui e gli diceva di scappare perché c'era un attacco terroristico. Ma lui ha deciso di documentare cosa stesse accadendo, perché "non sembrava troppo pericoloso". Finché non s'é imbattuto nella scena della sparatoria fra la polizia e i terroristi.



 






