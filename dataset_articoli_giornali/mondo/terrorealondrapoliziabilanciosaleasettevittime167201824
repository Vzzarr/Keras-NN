
"QUANDO È TROPPO è troppo". La premier britannica, Theresa May, il giorno dopo l'attacco al London Bridge non ha dubbi: "Quando si tratta di terrorismo ed estremismo, le cose devono cambiare". Evidenziando che "questo è il terzo attacco in tre mesi in Gran Bretagna e da marzo la sicurezza, la polizia e l'intelligence hanno sventato cinque complotti", ha precisato che "gli assalti non sono collegati, ma siamo di fronte a un nuovo trend: il terrorismo chiama il terrorismo e gli assalitori vengono ispirati da altri assalitori". La prima ministra è convinta che alla base ci sia l'estremismo islamista e che debba essere rivista la strategia anti-terrorismo contro le nuove minacce al Paese. "È necessario cercare accordi internazionali che disciplinino il cyberspazio: dobbiamo fare di tutto per limitare l'estremismo online creando spazi sicuri sul web".

Alla premier ha fatto eco il ministro degli Esteri, Boris Johnson, che su Facebook ha lanciato un avvertimento a tutti "coloro che simpatizzano, o incoraggiano, o nascondono, o aiutano o favoriscono questi assassini, in qualsiasi modo": "Noi diciamo loro quando è troppo è troppo. Il vostro tempo è scaduto. I pozzi della tolleranza si stanno svuotando". "Non vi lasceremo distruggere la nostra vita o la nostra democrazia - ha aggiunto Johnson - Oggi, milioni di londinesi continueranno la loro vita. Andranno al pub, al museo, nei parchi, a vedere spettacoli" e "questa è la miglior risposta".

La rivendicazione dell'Isis. L'agenzia Amaq, organo di comunicazione dello Stato islamico, ha rivendicato l'attacco di Londra, specificando che è stato opera di "un distaccamento di combattenti" del "califfato". Il proclama è stato segnalato su Twitter da Rita Katz, direttrice del Site, il sito che monitora le attività jihadiste sul web.

Si aggrava il bilancio. Le vittime dell'attentato, ha riferito la polizia britannica, sono sette. Tra loro un francese e un canadese. Una cinquantina di persone, tra le quali quattro agenti, sono rimaste ferite. Ventuno versano in "condizioni critiche". Non risultano al momento italiani coinvolti. A uccidere i tre terroristi è stato un unico poliziotto, a sua volta ferito in modo grave, ma non al punto da far temere per la sua vita. Durante una conferenza stampa, la commissaria della polizia metropolitana di Londra, Cressida Dick, ha fatto il punto dopo l'attentato e ha confermato che si ritiene che la responsabilità di questa nuova strage sia delle tre persone poi uccise dalle forze dell'ordine. "Sappiamo al momento che sono stati tre gli attentatori di ieri sera, non crediamo ci siano altri terroristi anche se continuiamo le indagini per escludere eventuali complici", ha precisato Dick.

Raid a Barking e East Ham. Dodici persone, otto uomini e quattro donne, sono state arrestate in un'operazione antiterrorismo a Kings Road, a Barking, nella periferia orientale di Londra. Gli investigatori sono partiti dall'appartamento in cui viveva degli attentatori. Si tratterebbe di un uomo dai tratti mediorientali, che aveva moglie e figli.
 
Londra sotto attacco, la notizia sulle prime pagine dei giornali britannici

Un abitante del quartiere, il 40enne Salahudee Jayabdeen, ha raccontato al Guardian che uno dei sospetti terroristi era stato espulso da una moschea locale, chiamata Jabir Bin Zyad, dopo aver interrotto l'imam durante la preghiera. "Da circa due mesi metteva in discussione quello che diceva l'imam. Non ricordo esattamente riguardo a cosa, ma gli fu chiesto di andarsene. Lui non voleva e fu mandato via con la forza", ha detto l'uomo al giornale inglese.

Dopo Barking, la polizia ha condotto perquisizioni anche a East Ham, dove ha isolato l'area intorno a un edificio. Due le persone fermate. Testimoni, citati da Bbc e Press Association, hanno detto di aver visto decine di agenti armati e con il volto coperto che entravano in un appartamento sopra un negozio. Poi, due uomini sono stati portati via in un furgoncino della polizia.

Primi indizi sulla dinamica. Dalle indagini è emerso che il pulmino bianco Renault utilizzato dai terroristi per sferrare l'attacco al London Bridge era stato "noleggiato di recente". E che gli attentatori indossavano cinture esplosive finte per terrorizzare i passanti nel corso dell'attacco. Mark Rowley, numero uno di Scotland Yard, ha precisato che "per fermare gli attentatori, otto poliziotti hanno scaricato le loro armi di servizio: in totale sono stati sparati 50 colpi. Un livello di fuoco senza precedenti" per un'operazione durata otto minuti, tanti ne sono trascorsi dalla prima chiamata d'emergenza alla morte dei tre assassini. Rowley ha parlato anche di un passante rimasto ferito alla testa da un proiettile sparato da un agente durante l'operazione. L'uomo è ricoverato in ospedale, "ma le sue condizioni non sono critiche".

Allerta resta 'grave'. È stato deciso per il momento di mantenere il livello di allerta anti-terrorismo nel Regno Unito a 'grave', nonostante l'attacco di Londra. A dirlo è stato il ministro degli Interni Amber Rudd nel corso di un'intervista ad Itv. Non è stato quindi alzato a quello più alto, 'critico', come invece era stato fatto per qualche giorno dopo la strage di Manchester perché si temeva che i complici dell'attentatore Salman Abedi potessero colpire di nuovo. In mattinata, per fare il punto della situazione, si è riunito il comitato di emergenza Cobra.

Invito alla calma. La capitale britannica è ripiombata nel panico, a poco più di due mesi dall'assalto a Westminster: "È un momento difficile, capisco che la gente abbia paura. Vorrei che i londinesi e i turisti restassero calmi, vigili e attenti", ha detto ancora Cressida Dick, commissaria alla polizia metropolitana. "Se vedete qualsiasi cosa che vi preoccupa, una persona o una cosa anche se non è significativa per favore contattateci sulla linea anti-terrorismo", ha aggiunto invitando "le persone a continuare a vivere normalmente".

Tassista 'eroe' cerca di fermare aggressori.  Il quotidiano The Independent riferisce che un tassista, identificato solo con il nome 'Chris', ha cercato di intercettare i terroristi e di investirli per fermarli. Poco dopo aver girato verso Borough Street, Chris ha visto un furgone bianco arrivare a circa 80 chilometri all'ora e poi investire deliberatamente i pedoni. L'autista, continua il giornale, a quel punto ha fatto un'inversione a U, per cercare di fermare l'uomo che era in pochi istanti sceso dal mezzo e stava attaccando le persone a colpi di coltello. "Ho detto al tizio nel mio taxi che avrei provato a colpirlo, lo avrei investito", e così "ho fatto un'inversione". "Stavo per investirne uno, ma mi ha schivato e tre agenti di polizia sono arrivati correndo verso di loro con i loro manganelli in pugno".

Il fornaio, l'agente, gli italiani: storie di coraggio

Ukip non sospende campagna elettorale. Contrariamenente a quanto fatto da altri partiti che tra quattro giorni si confrontano nelle elezioni, l'Ukip va avanti con la campagna elettorale: "Mi rifiuto di sospenderla perché distruggere la nostra democrazia è quello che vogliono gli estremisti", ha scritto su Twitter il leader del partito euroscettico, Paul Nuttall. La conferma che la consultazione dell'8 giugno si svolgerà regolarmente arriva da May, che ha aggiunto che domani riprenderà anche la campagna elettorale.

Minniti convoca comitato analisi antiterrorismo. I fatti di Londra fanno salire l'attenzione anche nel nostro Paese. Il ministro dell'Interno, Marco Minniti, ha convocato una riunione straordinaria del comitato di analisi strategica antiterrorismo (Casa) per le ore 18 al Viminale, alla presenza dei vertici delle forze di polizia e dei servizi di intelligence. Intanto fonti della Farnesina riferiscono che "al momento non risultano italiani coinvolti" nell'attentato di ieri sera. "Il lavoro continua dato l'elevato numero di italiani presenti a Londra", hanno aggiunto le fonti.

Mattarella: "Sdegno per fatti Londra". Dura la condanna del capo dello Stato, Sergio Mattarella, per l'attentato nella capitale britannica: "Ancora una volta, manifestando il suo volto più vile, il terrorismo ha brutalmente colpito Londra. Gli attacchi di questa notte suscitano, oltre al cordoglio, profondo sdegno e la più ferma condanna. L'Italia sarà sempre a fianco del Regno Unito nella lotta contro quanti cercano di stravolgere la convivenza civile delle nostre società libere e inclusive".

Trump: "Basta con il politicamente corretto". Su Twitter Donald Trump tuona: "Dobbiamo smettere di essere politicamente corretti e occuparci della sicurezza per la nostra gente. Se non ci facciamo furbi potrà solo peggiorare". E ancora: "Avete notato che non c'è ora un dibattito sulle armi? È perché hanno usato coltelli e un furgone!".

Leggi Trump strumentalizza politicamente la strage di Londra

The Donald ha poi criticato il sindaco di Londra Sadiq Khan: "Almeno 7 morti e 48 feriti in un attacco terroristico e il sindaco di Londra dice che non c'è nessuna ragione per essere allarmati!". La risposta è arrivata via Twitter da Matt Chorley, portavoce di Khan: "Il sindaco di Londra ha cose molto più urgenti da fare che rispondere ai tweet mal informati del presidente Trump". A difesa del sindaco è intervenuta anche la scrittrice J.K Rowling.
 
It's called 'leadership', Donald. The terrorists were dead 8 minutes after police got the call. If we need an alarmist blowhard, we'll call. https://t.co/NUiy9j4fBt— J.K. Rowling (@jk_rowling) 4 giugno 2017







