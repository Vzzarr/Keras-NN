
BERLINO - Le espressioni della delusione tedesca nei riguardi degli Stati Uniti non si fermano all'accusa di "inaffidabilità" pronunciata dalla cancelliera Angela Merkel all'indirizzo della presidenza Trump dopo il G7 di Taormina, con allegato richiamo agli europei a prendere tra le mani il proprio destino. Berlino ha proseguito nel suo attacco frontale contro Washington attraverso un comunicato del ministro degli Esteri e vice cancelliere Sigmar Gabriel.

"Chiunque acceleri il cambiamento climatico riducendo la protezione dell'ambiente, venda armi nelle aree di conflitto e non vuole risolvere politicamente i conflitti religiosi, mette in pericolo la pace in Europa" ha affermato il capo della diplomazia tedesca. Tracciando apertamente l'identikit di The Donald, che a Taormina si è sottratto all'impegno di rispettare l'accordo di Parigi sul clima e in Arabia Saudita, Paese sotto osservazione sul rispetto dei diritti dell'uomo, ha firmato contratti per la fornitura di armamenti per 110 miliardi di dollari, mentre in Israele si è scagliato contro l'Iran, accusato di sponsorizzare il terrorismo internazionale. Passi, quelli di Trump, che "hanno reso l'Occidente più piccolo e in ogni caso più debole". "La politica miope del governo americano - ha accusato infine Gabriel - è contraria agli interessi dell'Unione europea. Ed è una caduta per gli Usa, che smettono di essere un Paese importante". 

Sebbene al G7 Trump abbia sottoscritto l'impegno comune a combattere il protezionismo, un'aggiunta al comunicato finale dei sette grandi, di matrice evidentemente americana, ha lasciato aperta la porta ai timori per il libero scambio internazionale derivanti dalla tendenza alla chiusura della Casa Bianca. Che in quel preteso richiamo a opporsi a "tutte le pratiche scorrette del commercio", può trovare l'appiglio a cui ancorare e con cui giustificare nuovi irrigidimenti. A manifestare le inquietudini per la scarsa affidabilità della parola di Trump è stato in questo caso il presidente della Bce Mario Draghi, che davanti agli europarlamentari ha ammesso: "Siamo preoccupati". "L'intera costruzione della Ue e del mercato unico - ha spiegato Draghi - si basa sulla condivisione dei benefici che derivano dal libero commercio. Quello che abbiamo visto negli ultimi 10-15 anni è che il libero commercio e la globalizzazione hanno portato enormi benefici, ma anche che questi non sono stati condivisi da tutti. Qui dobbiamo fare di più ma, in questo senso, gli orientamenti neo-protezionistici che sono stati espressi negli Stati Uniti ci preoccupano sicuramente".

Ma la giornata è stata segnata anche da nuove dichiarazioni di Merkel sul clima e sullo smarcamento di Trump a Taormina, che l'ha indotta a disertare, come il presidente Usa, la conferenza stampa in chiusura dei lavori. "Come ha dimostrato il G7, il cammino della lotta contro i cambiamenti climatici sarà lungo e accidentato", ha affermato la cancelliera intervenendo a Berlino alla conferenza annuale del Consiglio dello Sviluppo sostenibile. "L'Accordo di Parigi sul clima è stato un passo storico - ha ricordato Merkel -, ma abbiamo davanti a noi un lungo cammino per raggiungere un risultato storico". Merkel non ha voluto nominare Trump, a cui ha indirettamente spedito un monito sul pericolo dell'agire da soli. "Chi oggi si limita a vedere le cose a livello nazionale e non ha una visione del mondo sbaglia strada, di questo ne sono convinta".






