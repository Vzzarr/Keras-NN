

(reuters)






Sterzata a sorpresa della politica commerciale Usa. Almeno a parole. Il ministro per il Commercio Usa, Wilbur Ross ha infatti annunciato di essere "pronto a riprendere" i negoziati con l'Ue sul trattato di libero scambio Ttip (Trans-Atlantic Trande and Investment Partnership) già dato per morto alla fine dell'amminitrazione di Barack Obama. Lo riferisce la rete Cnbc sottolineando che l'annuncio giunge dopo una serie di duri messaggi rivolti dal presidente Donald Trump alla Germania, accusata di aver un surplus eccessivo verso l'America.
"Non va confuso il fatto che mentre ci siamo ritirati dal Ttp (l'equivalente accordo con 12 Paesi del Pacifico e Washington siglato dalla precedente amministrazione, ndr), non abbiamo fatto altrettanto dal Ttip", ha detto Ross dopo che i negoziati erano stati di fatto congelati per la posizione ostili di Trump.

Il ministro per il Commercio Usa, Wilbur Ross, ha sottolineato come "L'Ue sia uno dei nostri più grandi partner commerciali e qualsiasi negoziato legalmente dovrà essere condotto a livello europeo e non con le singole nazioni". Per Ross "questo rende sensato continuare i negoziati sul Ttip e lavorare ad una soluzione che aumenti gli scambi globali e riduca invece il nostro deficit commerciale". Secondo lo Us Census Bureau il deficit commerciale con l'Ue nel 2016 si è attestato a 146,3 miliardi di dollari. Dall'inizio dell'anno il deficit ha raggiunto quota 32,1 miliardi.
 






