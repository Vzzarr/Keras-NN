







Dopo il fallimento del G7 di Taormina per l'ostracismo di Donald Trump, la cancelliera Angela Merkel ha sostenuto che è finita l'era in cui si poteva affidare agli Stati Uniti. Jens Spahn è viceministro delle Finanze e potente membro dei vertici della Cdu, e spesso è stato critico con la cancelliera, soprattutto nella fase della politica delle 'porte aperte' sui profughi. In questa intervista, il pupillo di Wolfgang Schäuble spiega cosa potrebbe cambiare nei rapporti con gli Stati Uniti ma anche cosa significa il rilancio dell'Europa, compreso il piano dei migranti voluto da Gentiloni e affossato da Trump.
 
Spahn, come giudica l'esito del G7 di Taormina? 
"Ha mostrato che in alcuni ambiti è diventato più difficile concordare una linea comune. Nella lotta ai cambiamenti climatici ci saremmo aspettati qualcosa di più. Ma ritengo che non si debba neanche drammatizzare l'esito di quel summit".
 
Pensa anche lei, come Angela Merkel, che non ci si possa più affidare agli Stati Uniti?
"La cancelliera ha detto che sono finiti i tempi in cui ci si poteva affidare totalmente ad altri paesi. Allo stesso tempo, però, ha sottolineato che gli Usa continueranno ad essere un partner forte dell'Europa e della Germania. Il rapporto transatlantico resta importante. Ma finora noi europei abbiamo rivolto spesso il nostro sguardo oltreoceano, in cerca di un aiuto. Quindi la sua dichiarazione era rivolta anche a noi europei. Dobbiamo aumentare la capacità di prenderci la responsabilità per noi stessi e nel mondo. Soprattutto nella difesa e nella sicurezza".
 
Il G7 non è più da anni il club dei Paesi più ricchi, ma è sempre rimasto il caminetto dell'Occidente, un consesso di Paesi liberali e democratici. Ha ancora senso consultarsi, se gli Usa cercano di distruggerne i pilastri come il libero commercio o la difesa dei diritti dei migranti?
"Ovvio che il G7 continua ad essere un foro delle potenze liberali e democratiche. Non dovremmo dimenticare che, al di là delle differenze che sono emerse a Taormina, ci uniscono molti interessi comuni e valori. Intorno a noi si stanno rafforzando leader autocrati, il terrorismo islamico ancora non è sconfitto. Entrambi disprezzano e si battono contro il nostro modo di vivere. Perciò vale la pena battersi per buone relazioni transatlantiche. 
 
Paolo Gentiloni ha presentato un piano per i migranti che sembra in sintonia con l'idea tedesca di prevenire i flussi di migranti migliorando le condizioni dei Paesi da cui provengono. E' stato affossato da Trump.
"I temi della fuga e della migrazione stanno diventando sempre più importanti e mettono le nostre società dinanzi a grandi sfide. Lo abbiamo imparato negli ultimi due anni. E dai miei colloqui con gli Stati Uniti so che questi temi vengono discussi ampiamente anche lì. Sappiamo che l'Italia porta un grande peso: ogni giorno tante persone raggiungono il Sud Italia dal Nordafrica. Abbiamo bisogno di una soluzione europea. Deve finire questa cosa che sono gli scafisti a decidere chi viene in Europa. E dobbiamo assicurare modi legali per garantire l'afflusso di migranti in Europa, ad esempio per la manodopera specializzata. Terzo: dobbiamo fare in modo che per le persone si sviluppino prospettive migliori di vita nei Paesi africani". 
 
Nell'ambito del rilancio franco-tedesco è vero che si sta ragionando sugli eurobond?
"Gli eurobond non sono un tema, abbiamo già detto tutto su questo. L'importante è capire cosa chiedono veramente i cittadini su sicurezza, immigrazione, crescita. Lavoreremo a stretto contatto con il nuovo governo francese. Abbiamo bisogno del motore franco-tedesco per andare avanti in Europa. Con l'elezione del nuovo presidente francese c'è un nuovo slancio e noi lo sfrutteremo".
 
Come avverrà il rafforzamento dell'eurozona, in particolare la trasformazione del fondo salva-Stati Esm in Fondo monetario europeo?
"I ministri delle Finanze hanno già fatto alcune cose per rafforzare l'area dell'euro e renderla più stabile. Perciò la situazione sta migliorando. Il numero dei disoccupati è sceso nell'ultimo anno di un milione, i disavanzi in parte drammatici sono spariti, l'economia dell'eurozona cresce. La crescita, fra l'altro, è buona nei Paesi che hanno fatto le riforme - dimostra che funzionano! Ora si tratta di mantenere dritta la barra. L'importante è soprattutto attenersi alle regole che ci siamo dati. Ovvio, al di là di quello parteciperemo al dibattito attuale sul rafforzamento dell'eurozona. E il fondo salva-Stati può avere un ruolo importante, soprattutto nella prevenzione delle crisi". 

Che poteri potrebbe avere il ministro delle Finanze europeo?
"In Europa esistono idee molto diverse sull'argomento, ma è un argomento del futuro. Il ministro Schäuble ha sottolineato spesso che i necessari cambiamenti dei Trattati sono un ostacolo serio. Quindi dovremmo concentrarci su ciò che possiamo fare ora. La politica deve porre le condizioni perché la ripresa economica prosegua e si rafforzi. Serve una politica dei conti pubblici responsabile. Abbiamo ancora troppi debiti in Europa, non troppo pochi. La montagna di debiti di tutti deve scendere". 
 
E l'Italia cosa può fare?
"Il ministro dell'Economia italiano non ha bisogno di consigli dalla Germania". 






