
LONDRA - Una custode dello zoo di Hamerton nel Cambridgeshire è stata uccisa da una tigre. Ne dà notizia la polizia locale che ha evacuato e chiuso la struttura assicurando che nessun animale è fuggito. Secondo la ricostruzione, la tigre è riuscita ad entrare nella recinzione che doveva proteggere l'addetta dello zoo, uccidendola sul posto.

Quanto accaduto non è stato immediatamente chiaro. La polizia locale questa mattina ha dato la notizia dello sgombero dell'area senza specificare altro, ma solo sottolineando che non erano stati coinvolti visitatori e che non si erano registrate fughe di animali. In un primo tempo, infatti, era stata diffusa una voce riguardante la fuga di una tigre che è stata poi smentita. Sul posto sono intervenuti i soccorsi e anche una eliambulanza. La polizia ha spiegato che nessuno degli ospiti è mai stato in pericolo e ha definito l'accaduto "un evento eccezionale".

Aperto nel 1990, l'Hamerton Zoo Park ospita diversi animali, fra cui tigri della Malaysia e del Bengala, oltre ad altri felini. Nell'ottobre 2008 era fuggito un ghepardo che è poi stato trovato da un bambino di nove anni nel giardino di casa.






