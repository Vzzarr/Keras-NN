
            
            (ANSA) - KABUL, 17 LUG - Il numero delle vittime civili del
conflitto afghano nel 1/o semestre del 2017 è rimasto ai livelli
record registrati nello stesso periodo dello scorso anno. E'
quanto emerge da un rapporto presentato oggi dalla Missione
delle Nazioni Unite di assistenza all'Afghanistan (Unama).   
				   Un totale di 1.662 civili sono morti (+2% sul 2016) e altri
3.581 sono invece rimasti feriti (-1%) fra l'1 gennaio e il 30
giugno 2017, precisa il rapporto, sottolineando che vi è stata
una recrudescenza delle vittime causate dagli attentati suicidi.   
				   "Il costo umano di questa brutta guerra in Afghanistan fatta
di morti, distruzioni e sofferenze immense, è di gran lunga
troppo alto", ha detto Tadamichi Yamamoto, rappresentante
speciale del segretario generale dell'Onu in Afghanistan.   
				Yamamoto ha poi aggiunto che "il continuo uso di indiscriminati,
sproporzionati ed illegali rudimentali ordigni esplosivi (Ied) è
particolarmente scioccante e deve terminare immediatamente".   
				          