
            
            (ANSA) - LONDRA, 2 GIU - La premier britannica Theresa May ha
espresso la sua "delusione" al presidente Donald Trump che
l'aveva chiamata per annunciarle la decisione di formalizzare il
ritiro degli Usa dall'accordo di Parigi sul clima. Lo riferisce
Downing Street, precisando che May ha poi sottolineato come il
Regno Unito resti "impegnato al rispetto dell'accordo di
Parigi", secondo quanto confermato al vertice G7 di Taormina.   
				Tale accordo, secondo May, è un elemento di garanzia per
"proteggere prosperità e sicurezza delle generazioni future". 
   La premier conservatrice è stata tuttavia criticata in patria
dalla first minister scozzese, Nicola Sturgeon, e dall'ex leader
laburista Ed Miliband per non aver firmato la lettera di
condanna della decisione americana assieme a Italia, Francia e
Germania. Mentre l'attuale numero uno del Labour, Jeremy Corbyn,
avversario di Theresa May in vista delle elezioni dell'8 giugno,
ne ha denunciato l'atteggiamento complessivo giudicato di
"sudditanza" verso Trump.   
				          