
            
            (ANSA) - BELGRADO, 30 MAG - Aleksandar Vucic, che domani
giurerà come nuovo presidente serbo, si è dimesso oggi dalla
carica di premier. Da domani, fino alla nomina di un capo del
governo, le funzioni di primo ministro saranno espletate dal
primo vicepremier e ministro degli esteri Ivica Dacic. Vucic, in
qualità di presidente, avrà trenta giorni di tempo per indicare
il nome di un nuovo premier. Ma oggi, nella sua ultima
conferenza stampa da capo del governo, ha detto che il nome del
nuovo primo ministro si saprà entro il 18 giugno.   
				   Nella conferenza stampa, Vucic ha fatto un bilancio altamente
positivo dei tre anni alla guida del suo governo, sottolineando
che al suo successore lascia un Paese in forte crescita e con le
finanze in ordine. Il pil in Serbia è cresciuto nel 2016 del
2,8% e per quest'anno si attende una crescita superiore al 3%,
con le previsioni di Fmi e Banca mondiale che prevedono un
risultato superiore al 3,5%.   
				          