
            
            (ANSA) - PARIGI, 17 LUG - I parigini potranno finalmente
fare il bagno senza doversi spingere fino alle spiagge più
vicine in Normandia. Per la 16/a edizione di 'Paris Plage',
l'iniziativa che ogni estate trasforma le rive della Senna in
una sorta di bagnasciuga metropolitano, il comune ha allestito
nel bacino della Villette, il più grande specchio d'acqua di
Parigi situato nel 19/o arrondissement, una struttura
galleggiante lunga 100 metri composta da tre piscine, insieme a
una spiaggia con cabine docce e armadietti. L'impianto è stato
inaugurato oggi per la felicità di cittadini e turisti.   
				L'accesso è gratuito, anche se per ragioni di sicurezza non
potranno esserci più di 300 persone contemporaneamente. 
Per la prima volta la sabbia è stata sostituita da un prato.   
				Motivo? Il gruppo Lafarge, storico fornitore della sabbia fina
posata lungo la Senna, è sospettato di essere sceso a patti in
Siria con i fondamentalisti dell'Isis per la produzione di
cemento.   
				          