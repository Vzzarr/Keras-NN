

Jenson Button, 37 anni. (afp)






MONTECARLO – ”Non esiste pilota che non vuole correre. Sarà una gran bella sfida ma siamo qui per questo: non sento la pressione”. Jenson Button non si scompone in vista del suo ritorno in pista: la McLaren lo ha infatti scelto per sostituire nel Gran Premio di Montecarlo Fernando Alonso, impegnato nella 500 miglia di Indianapolis.

”CHIESTO PERMESSO A CANI E FIDANZATA” – Difficile che Button, 37 anni, una vita in Formula Uno e campione del mondo nel 2009 con la Brown, possa avere il “braccino”. E infatti usa anche dell’ironia sul suo ritorno: ”Cosa ho fatto quando la McLaren mi ha chiesto di venire a Montecarlo? Ho chiesto ai miei cani se avrebbero potuto sopportare la mia assenza per qualche giorno ma l’ho chiesto anche alla mia fidanzata che mi ha detto di fare quello che volevo”. Un ritorno romantico nella fantastica cornice di Montecarlo, dove Button trionfò nel 2009: ”E’ bellissimo essere di nuovo qui e rivedere volti che non vedevo da sei mesi. E’ interessante tornare a un Gp e il fatto che sia a Monaco è ancora più speciale. Ho guidato qui per 17 anni, ho anche vinto una volta, è una bella esperienza ma non sento pressione, cercherò di fare del mio meglio e penso che saremo discretamente competitivi”.

”POCO ATTRATTO DALLA INDYCAR” – Button assicura di non essere arrugginito: ”La mia preparazione è andata bene anche se non ho guidato la macchina con le nuove regole. Non è il massimo ma sarebbe stato inutile passare mezza giornata in Bahrain perché è un circuito diverso ed è stato meglio fare due giorni al simulatore. E’ stato interessante, gran parte delle cose sono uguali, alcuni dettagli saranno diversi ma è sempre una macchina da corsa, solo un pochino più larga”. Poi una piccola stoccata ad Alonso: ”Sono sorpreso che abbia scelto di correre a Indianapolis, ma siamo pur sempre piloti che amano questo sport. Personalmente non sono mai stato attratto particolarmente dalla Indycar, mi piacerebbe più Le Mans, la grande atmosfera di squadra, ma servirà la giusta opportunità. In futuro mi piacerebbe anche la Nascar”.

”ATTENTATO MANCHESTER ORRIBILE” – La chiusura è dedicata al tragico attentato di Manchester: ”E’ qualcosa di orribile ed è incredibile il fatto che eventi del genere stiano accadendo spesso in tutto il mondo e ancora di più in Gran Bretagna. Non ci sono grandi parole da dire ma spezza il cuore il fatto che abbia colpito dei bambini che andavano a un concerto, è la cosa più spaventosa”.






