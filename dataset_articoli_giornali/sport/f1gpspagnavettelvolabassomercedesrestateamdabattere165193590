
MONTMELO' -  "La Mercedes ha fatto cose straordinarie negli ultimi due anni e resta la squadra da battere. E' dura rompere la sua supremazia ma noi ci stiamo provando". Sebastian Vettel, leader del Mondiale con 86 punti dopo quattro gare, resta con i piedi per terra nella prima conferenza stampa in vista del GP di Spagna, in programma domenica sul circuito catalano del Montmelò.

"SIAMO MIGLIORATI RISPETTO AL 2016" -  La certezza è che Vettel, reduce dal secondo posto a Sochi, può contare su una vettura finalmente competitiva. E le prime gare lo hanno confermato: "La posizione della Ferrari è di sicuro migliore rispetto al 2016 ma è davvero troppo presto per trarre conclusioni", conferma l'ex pilota della Red Bull che presenta così il tracciato del Montmelò: "E' un appuntamento importante perché le squadre portano delle modifiche alle monoposto, anche se nell'ultimo decennio si fanno aggiornamenti di gara in gara".

"FUTURO PUO' ATTENDERE" -  Troppo presto per parlare di vittoria del Mondiale, figuriamoci i discorsi sul prossimo anno. Vettel rispedisce così al mittente le voci di un possibile passaggio alla Mercedes: "Dovete chiedere a chi lo ha scritto. Io sono concentrato su quest'anno. Con il team abbiamo un'ottima posizione. Vogliamo mantenerla e sfruttarla". No comment anche su chi sarà il suo prossimo compagno di scuderia con l'addio di Raikkonen e il clamoroso (ma improbabile) ritorno di Alonso: "Non ho preferenze. Devi essere pronto a correre chiunque sia al tuo fianco. Un compagno forte ti aiuta a migliorarti".

ALONSO: "APERTO A OGNI SOLUZIONE" -  Un ritorno difficile, ma non impossibile: la Ferrari d'altronde a fine anno dovrà rimpiazzare Raikkonen e lo stesso Alonso non vede l'ora di lasciare la McLaren, con la scuderia britannica in grossa difficoltà. "Ho detto che questo è il mio ultimo anno di contratto con McLaren. Dovrò riflettere dopo l'estate - ammette lo spagnolo -, sono aperto ad ogni soluzioni. Questa F1 mi piace e la mia priorità è correre qui, non solo correre ma anche vincere. Sono contento del mio team ma non stiamo vincendo". Viso cupo quando si parla delle difficoltà della sua macchina: "Sicuramente il nostro momento non è il migliore. Le prestazioni non sono state all'altezza, e non ho concluso ancora un gran premio. Il primo passo è migliorare, il secondo capire quanto possiamo essere competitivi su questa pista. Forse con gli aggiornamenti ci potrebbero essere dei cambiamenti, speriamo sia un punto di partenza per il nuovo campionato".






