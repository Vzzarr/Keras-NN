
            
            (ANSA) - ROMA, 29 MAG -  Finisce subito il tour di Sami Panico.   
				Il pilone sinistro dell'Italia e del Calvisano, reduce dal
titolo di campione d'Italia conquistato sabato scorso, salterà
la finestra internazionale di giugno per un problema di natura
muscolare emerso proprio nella Finale scudetto del week-end.   
				 Panico, 24 anni il prossimo 4 giugno e 10 cap con la maglia
della Nazionale, è stato sottoposto ad accertamenti strumentali
che hanno evidenziato una distrazione del flessore della coscia
sinistra recuperabile in 15 giorni. In sua sostituzione, il ct
O'Shea ha convocato il pari ruolo Federico Zani, classe 1989, da
due stagioni al Benetton nel Guinness Pro12: per il pilone
sinistro originario di Parma si tratta della prima convocazione
assoluta con la Nazionale, sesto esordiente del gruppo azzurro
per i test-match contro Scozia (Singapore, 10 giugno), Fiji
(Suva, 17 giugno) e Australia (Brisbane, 24 giugno) delle
prossime settimane.   
				          