«Le finali sono così, a fare la differenza saranno i dettagli e proprio per questo spero che il Real commetta il minor numero possibile di errori e che la Juve, Buffon e la difesa bianconera giochino una brutta partita». È l'auspicio di Cristiano Ronaldo in vista della finale di Champions League contro i bianconeri in programma sabato a Cardiff. La stella portoghese del Real ha buone sensazioni: «Sia io che i miei compagni siamo pronti, sappiamo che affronteremo una squadra molto forte ma siamo tranquilli e pensiamo in positivo: siamo convinti di poter battere la Juventus», dice ai microfoni di Premium Sport. «Differenze con la finale dello scorso anno a Milano? Il nostro modo di pensare non è cambiato, siamo ottimisti, in una finale può succedere di tutto ma in ogni caso siamo convinti che giocheremo una grande partita e vinceremo. La mentalità è la stessa della scorsa finale, vogliamo vincere. Juve e Real Madrid le migliori squadre d'Europa? Penso di sì, se siamo in finale di Champions significa che quest'anno siamo state le migliori d'Europa», risponde l'attaccante. «Sarà una grande battaglia e una bellissima partita tra una squadra che difende molto bene e noi che abbiamo un attacco molto forte. E naturalmente speriamo che alla fine vinca il Real».