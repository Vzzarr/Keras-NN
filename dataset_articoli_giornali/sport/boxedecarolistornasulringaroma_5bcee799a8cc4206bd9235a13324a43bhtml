
            
            (ANSA) - ROMA, 31 MAG - Dopo oltre due anni di assenza, Giovanni
De Carolis, ex campione mondiale Wba dei pesi supermedi, tornerà
sul ring il prossimo 13 luglio a Roma. Suo avversario sarà il
russo Viktor Polyakov, e in palio ci sarà l'internazionale Wba.   
				"Sono contento di ritornare a disputare un incontro di livello
come quello valido per il titolo Internazionale Wba dei
supermedi - dice De Carolis - e per di più di farlo nella mia
città: solo l'idea mi emoziona e mi carica. Sarà un match
intenso e duro, anche perché Polyakov è un avversario con un
record di tutto rispetto". "Non lo devo sottovalutare - aggiunge
De Carolis -: è un pugile esperto, dotato di un pugno pesante.   
				Proviene dalla classica scuola del pugilato dell'est ed io per
vincere dovrò dare il 100%. Sono convinto che sarà un grande
match".   
				          