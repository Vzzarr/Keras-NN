

Il ct azzurro Conor O'Shea (afp)






ROMA - Dopo aver chiuso il torneo del 2017 con l'ennesimo cucchiaio di legno, per l'Italrugby è già tempo di pensare alle prossime edizioni del 6 Nazioni. L'RBS 6 Nations, infatti, ha annunciato i calendari per il 2018 e il 2019. Il prossimo anno il torneo prenderà il via sabato 3 febbraio per concludersi con il "Super Saturday" del 17 marzo.

L'Italia debutterà il 4 febbraio all'Olimpico di Roma affrontando i campioni in carica dell'Inghilterra. Una settimana dopo gli azzurri saranno di scena a Dublino per sfidare l'Irlanda all'Aviva Stadium (sabato 10 febbraio, ore 14.15 locali). Il terzo turno è in calendario nell'ultimo week-end di febbraio con Francia ed Italia che si contenderanno anche il Trofeo Garibaldi (venerdì 23 febbraio alle 21.00), match che per la prima volta non si disputerà allo Stade de France di Parigi (la sede verrà annunciata nelle prossime settimane). Nel quarto turno, invece, gli azzurri sono attesi domenica 11 marzo dal Galles al Principality Stadium di Cardiff (ore 15.00 locali). Il 17 marzo, giornata conclusiva del torneo, apriranno il programma di sfide affrontando la Scozia all'Olimpico (ore 13.30).

L'edizione 2019, invece, comincerà l'1 febbraio e si chiuderà il 16 marzo. L'Italrugby ospiterà Galles (9 febbraio, ore 17.45), Irlanda (24 febbraio, ore 16.00) e Francia (16 marzo, ore 13.30), dopo aver debuttato il 2 febbraio al Murrayfield Stadium di Edimburgo (calcio d'inizio ore 14.15 locali), ed affronterà l'Inghilterra a Twickenham il 9 marzo alle ore 16.45 locali.






