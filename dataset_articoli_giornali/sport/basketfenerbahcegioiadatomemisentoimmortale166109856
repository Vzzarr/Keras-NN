
ISTANBUL - "Mi sento immortale". Gigi Datome prova a spiegare così la grande felicità dopo essere diventato per la prima volta campione d'Europa, per di più trascinando il Fenerbahce al primo storico successo della Turchia in Eurolega.  "E' una sensazione incredibile. Abbiamo fatto felici milioni di tifosi. E' una cosa che non si può descrivere a parole. Abbiamo scritto una pagina unica ed esserci dentro è bellissimo. La festa? Pur non facendo nulla di particolare sono andato a letto alle 8... Oggi abbracceremo i nostri tifosi e poi torneremo in palestra. Mercoledì abbiamo la prima partita dei play off...".

OBRADOVIC IL NOSTRO SEGRETO - Dopo la finale Antic gli ha tagliato la coda dei capelli sul parquet: "Mi hanno fatto lo scalpo...Non so dove mettere mani per dargli un senso ma ne valeva la pena. E' stato un fioretto che ho fatto a cuor leggero vista l'importanza di questo successo". Un successo targato soprattutto Obradovic: "Lui ti prepara: è una scuola di vita e di pallacanestro. Con lui puoi solo migliorare, ti salta addosso se non sei concentrato. Dopo essere stato con Obradovic sei pronto a tutto. A volte bisogna cavalcare l'onda giusta. Gentile ha fatto bene ad andare a Gerusalemme, tornerà il grande giocatore che è".
Basket, Eurolega: trionfo di Fenerbahce e Datome. E a Gigi vengono tagliati i capelli
FENERBAHCE PIU' FORTE DI MOLTE SQUADRE NBA - E pensare che il momento più alto della carriera Datome sembrava averlo raggiunto andando a giocare in Nba: "Sì, è vero: lì il livello del basket è più alto ma non ho trovato lo spazio che desideravo. Il Fenerbahce mi ha dato questa possibilità e gli sarò sempre grato per avermi consentito di contribuire a questo successo che, ad oggi, è il momento più alto della mia carriera. Giocare in Eurolega, d'altronde, è bellissimo. Forse oggi non saremmo all'altezza di competere con una delle finaliste di Conference ma sono sicuro che siamo più forti di diverse squadre tra le 30 di Nba".

IL FUTURO? GLI EUROPEI CON LA NAZIONALE - Datome non è però ancora certo di restare a Istanbul: "Ho altro anno di contratto con opzione per il secondo. A fine stagione ne parleremo prima col coach e poi con il club. Decideremo assieme cosa fare. Amo Istanbul ma non mi precludo nulla". Di certo nel suo futuro c'è la nazionale visto che a fino agosto sono in programma gli Europei: "Sarà dura, ci attende una manifestazione di altissimo livello con tanti giocatori che militano in Nba. Ma io sono un inguaribile ottimista. Nonostante questo gruppo non abbia raccolto ancora nulla sono convinto che faremo bene. Sarà importante arrivare all'appuntamento con la forma giusta. Speriamo di poterci togliere una soddisfazione. Altrimenti sarebbe una macchia per la nostra generazione di ottimi talenti".
Fenerbahce, Datome mantiene la promessa: taglia i capelli dopo la vittoria in Eurolega












 
	         




LA LETTERA DI HACKETT - Datome, oltre al trionfo, si è goduto anche la splendida lettera di Daniel Hackett, suo compagno di nazionale, che non ha potuto disputare la finale con la maglia dell'Olympiacos poiché infortunato: "Ti voglio bene. La pagina buia la conosciamo tutti, i miei problemi in azzurro, la fuga, la prima lettera e la tua famosa intervista su Sky. Ci rimasi molto male, ma me lo meritavo. E' stata una dura lezione ma queste cose fortificano i rapporti. Se lo si vuole. Alle spalle tutto questo, siamo ora al presente. Eurolega. Finale di Eurolega. Tu ed il tuo Fenerbahce sul tetto d' Europa. Campione. Il mio Olympiacos sconfitto, ed io in tribuna, infortunato a soffrire. Sono sceso in campo a congratularmi con voi, con il magone in pancia. Mi hai abbracciato e non ho avuto il coraggio di dirti quanto fiero sono di te. Di dirti che il tuo spirito, il tuo cammino, la tua crescita, la tua umiltà e la tua etica di lavoro, sono esempio per chiunque guardi lo sport. Grazie per avermi sempre spinto a migliorare, grazie per essere stato esemplare durante tutti questi anni e grazie perché nonostante gli alti e bassi del nostro rapporto e le battaglie in campo da rivali o da compagni di squadra, so di poter contare su di te, come amico e come Capitano".






