

Luca Banchi (col pallone in mano) 






TORINO - Torino punta in alto. La Fiat ha ingaggiato Luca Banchi, l'uomo che ha vinto due degli ultimi quattro scudetti, adesso avrà il compito di portare Torino al vertice del basket italiano. "Ho accettato con piacere con un pizzico di incoscienza e follia. Mi rimetto in gioco con grande entusiasmo perché questa è una grande sfida". Non vede l'ora di iniziare, il coach toscano che ha firmato un triennale: "Frank Vitucci ha avuto il merito di creare una squadra spettacolare ed efficace. Uno dei quintetti più difficile da affrontare. Ci saranno cambiamenti di organico, ma ripartiamo con la volontà di potenziare il nucleo di italiani già sotto contratto. Gi italiani saranno la nostra priorità. Confermare gli americani? E' ancora prematuro - risponde Banchi -. A Torino gli stranieri hanno avuto grande esposizione e potrebbero puntare a scenari o ingaggi superiori. Però qualcuno lo si potrebbe rivedere con la maglia gialloblù".

La società gli chiede di raggiungere almeno i playoff: "Sappiamo quali obiettivi inseguiremo, e culliamo anche il piccolo sogno di ricevere la chiamata dall'Eurolega per partecipare con una wild card all'Eurocup". Il nuovo coach torinese ha già le idee chiare ("cerchiamo di fare due quintetti equilibrati che permettono allenamenti adeguati. 12 è il numero migliore a prescindere dall'avere una o due competizioni la settimana"), ma non chiedetegli di fare nomi. Radiomercato parla di Aradori, Hackett e Della Valle, ma Banchi prende le distanze: "Quelli sono nomi importanti e impegnativi, ma può essere destabilizzante, si rischia l'effetto boomerang per quelle che sono le nostre reali prospettive: siamo un progetto in fieri".






