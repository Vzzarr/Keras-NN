

Conor O'Shea 






ROMA. L'Italrugby vola a Singapore, dove il 10 giugno incontrerà la Scozia nel primo dei 3 test-match del tour estivo (i successivi incontri saranno con le Isole Fiji e l'Australia), e il ct Conor O'Shea parla degli obiettivi prossimi e futuri. Ma prima, i complimenti ai ragazzi dell'U20 che ai mondiali in Georgia hanno appena battuto l'Irlanda: "Sono veramente soddisfatto. E' una conferma che siamo sulla strada giusta".

"IL RUGBY ITALIANO STA CAMBIANDO" - Con l'arrivo del tecnico irlandese il movimento italiano potrebbe finalmente svoltare nella giusta direzione? "Stiamo lavorando per quei cambiamenti di cui il rugby italiano ha bisogno, consapevoli che non tutto possa essere cambiato dall'oggi al domani. Ma l'organizzazione c'è, l'Accademia funziona. Bradley alle Zebre farà un gran lavoro, il Benetton sta mettendo le basi per una bella stagione. Abbiamo imboccato la giusta via e nelle settimane che ci aspettano voglio concretizzare le opportunità". A parte la sconfitta interna contro l'Irlanda, nell'ultimo Sei Nazioni sono stati alcuni episodi non sfruttati a penalizzare oltremodo gli azzurri nel punteggio finale: "Dobbiamo imparare a mettere punti sul tabellone quando ne abbiamo la possibilità. La mentalità e l'approccio positivi degli ultimi mesi non sono cambiati, ma serve segnare quando ne abbiamo la possibilità. La fiducia verrà di conseguenza".

"TANTI GIOVANI" - L'Italia parte per il tour con un gruppo giovane, senza "senatori" e una media di 15 presenze per giocatore, con ben 6 esordienti: "Il capitano per la prima partita è stato scelto, lo so io e lo sa il diretto interessato. La squadra non ne è ancora al corrente. E' una grande occasione per vedere, con Parisse e gli altri veterani a riposo, quali sono le leadership che possono emergere all'interno del gruppo". Per i "senatori" c'è ancora spazio. "In futuro sarà un buon mix di giovani e 'anziani'. Mi aspetto molto dal rientro di Morisi. E Zanni".
 Alla Coppa del Mondo mancano 2 anni e 4 mesi. "Nel frattempo giocheremo 24 partite: questo tour segna una nuova tappa della nostra sfida, del nostro percorso per superare la fase a gironi dei Mondiali in Giappone. Non vedo l'ora di partire".






