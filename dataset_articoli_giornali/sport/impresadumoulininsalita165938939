
OROPA - Dalla patria di Fausto Coppi alla salita di Marco Pantani, da Castellania fino ai 12 km ad arrampicarsi verso il Santuario di Oropa, dove il Pirata scrisse una delle sue pagine leggendarie. Un inno a ricordi che non diventano mai sfumati, vivi come il rosa di Tom Dumoulin. Meglio evitare espressioni tipo 'dittatore del Giro', troppe salite nell'ultima settimana. Diciamo che il buon Tom è un capo di stato che ha buone possibilità di essere rieletto. La dimostrazione che dà sul terzo arrivo in quota di questo Giro è una lezione di ciclismo. Freddo, quando Quintana piazza il quarto scatto, quello della sentenza: reagisce sul passo, senza scomporsi, lo tiene sempre a vista d'occhio. Feroce quando si riporta sul colombiano, Zakarin, Landa e Nibali: non si accontenta di controllare, ma assume una inquietante smorfia di sfida. Spietato, quando chiede la collaborazione di Zakarin per poi passarlo - lealmente, sia chiaro- sul traguardo.
 
Quintana è lo sconfitto, e non perché abbia vinto l'olandese. Il fatto di avere ceduto di schianto, per sua fortuna solo negli ultimi metri, è un brutto segno.  Nibali e Pinot sono i grandi sconfitti: lo Squalo è un creativo, sicuramente proverà a inventare qualcosa, ma su una salita così più che le idee contano le gambe. Il suo cedimento - sia pure contenuto- lascia intuire un momento di media difficoltà. "Ho pagato il ritmo troppo alto nel finale -l'analisi del siciliano- ho cercato di resistere e, alla fine, mi sono staccato. Non era questa la salita adatta alle mie caratteristiche. Aspetto le grandi montagne e poi si vedrà come vanno le cose".

Gran finale di una tappa mai banale. Quando ci sono giornate di questo tipo ci può stare che la fuga venga lasciata andare e si sviluppi una corsa parallela per la maglia rosa. E' per questo che c'è molta competizione dopo il via per uscire bene dal frullatore dei primi 30 km. Riescono ad andarsene Lagutin, Martinez e Berhane. Purtroppo per loro però, niente corsa parallela: le squadre dei leader tengono in pugno la situazione e per loro è buio pesto.
 
Piuttosto la cosa curiosa riguarda due che con Oropa hanno poco da spartire. Le ripicche tra Gaviria e Teklehaimanot stuzzicano la fantasia: il colombiano impedisce in pratica tutti i tentativi dell'eritreo di andare in fuga, adottando una marcatura personalizzata quanto atipica. Chissà, forse uno sgarbo su qualche traguardo volante. Comunque scene che, in maniera sfumata e sicuramente meno cattiva, hanno ricordato vagamente la famosa intimidazione di Armstrong su Simeoni.

La salita è un attacco annunciato di Quintana. Il ritmo della Movistar è elevatissimo, preludio ai quattro colpi del colombiano. La cosa avviene secondo copione: il condor si volta, la speranza sarebbe quella di vedere un lontano puntino rosa, e invece... Invece Dumoulin sembra un gigante: non si alza praticamente mai sui pedali, concedendosi l'eccezione alla regola quando sul traguardo va a regolare Zakarin. E' il primo straniero a vincere a Oropa in un giro che invece la lingua straniera la sta parlando dalla prima tappa. Siamo a quota 14 su 14 in un giorno, il 20 maggio, che sancì la prima vittoria non italiana: era il 1910, ed il francese Jean Baptiste Dortignacq vinse dopo 322 km da Udine a Bologna. Non sapendo come di scrive in fiammingo, prendiamo spunto: Dumoulin, Chapeau. "E' stato un successo incredibile e sorprendente, sono davvero super contento. La squadra ha fatto un ottimo lavoro e adesso ci aspettano le montagne più dure. Ho un ottimo vantaggio, ma l'ultima settimana è tutta da vivere, devo rimanere concentrato fino alla fine".
Di umore diverso Nairo Quintana: "E' andata diversamente da come speravo...Abbiamo visto la forza di Dumoulin, ma la cosa positiva è che ci ho provato ed ho tolto dei secondi ad altri rivali. La mia classifica non è quella che avrei voluto ma i miei dati sono buoni, le mie gambe non stanno così male".

ORDINE D'ARRIVO
1. Tom Dumoulin              (Ned-Sunweb)        in 3h02'34"
2. Ilnur Zakarin             (Rus-Katusha)        a    0'03"
3. Mikel Landa               (Esp-Sky)            a    0'09"
4. Nairo Quintana            (Col)                a    0'14"
5. Thibaut Pinot             (Fra)                a    0'35"
6. Adam Yates                (Gbr)                a    0'41"
7. Vincenzo Nibali           (Ita)                a    0'43"
8. Franco Pellizotti         (Ita)                      s.t.
9. Steven Krujswijk          (Ned)                a    0'46"
10. Tanel Kangert             (Est)                      s.t.
11. Domenico Pozzovivo        (Ita)                a    0'50"
19. Bob Jungels               (Lux)                a    1'22"
20. Davide Formolo            (Ita)                a    1'26"
21. Dario Cataldo             (Ita)                a    1'44"
22. Bauke Mollema             (Ned)                      s.t.
CLASSIFICA GENERALE
1. Tom Dumoulin           (Ned-Sunweb)       in 59h31'17"
2. Nairo Quintana         (Col-Movistar)      a     2'47"
3. Thibaut Pinot          (Fra-Fdj)           a     3'25"
4. Vincenzo Nibali        (Ita)               a     3'40"
5. Ilnur Zakarin          (Rus)               a     4'24"
6. Bauke Mollema          (Ned)               a     4'32"
7. Tanel Kangert          (Est)               a     4'55"
8. Domenico Pozzovivo     (Ita)               a     4'59"
9. Bob Jungels            (Lux)               a     3'56"
10. Andrey Amador          (Crc)               a     5'36"



 






