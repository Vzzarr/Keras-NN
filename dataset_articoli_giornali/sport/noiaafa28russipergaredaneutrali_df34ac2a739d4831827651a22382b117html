
            
            (ANSA) - ROMA, 31 MAG - La Iaaf ha approvato solo 3 di 31
richieste presentate da atleti russi per gareggiare come
neutrali: si tratta dell'ex campionessa europea di giavellotto
Vera Rebrik, della quattrocentista Ksenia Aksyonova e della
ostacolista Vera Rudakova.   
				   Il bilancio dei nomi accettati e di quelli respinti dalla
Federazione internazionale sale quindi a 15 contro 45 e fiacca
sensibilmente le speranze della Russia di poter essere
rappresentata da un numero di atleti il più vicino possibile a
quello di una selezione completa, pur se formalmente neutrale,
all'appuntamento più importante, ovvero i Mondiali di agosto.   
				Altre 27 richieste sono tuttavia ancora sotto esame.   
				   Tra gli altri 12 atleti precedentemente ammessi, ci sono la
campionessa del mondo di salto in alto Maria Lasitskene, il
campione del mondo dei 110 ad ostacoli Sergei Shubenkov e la
ottocentista Yulia Stepanova, la "gola profonda" dello scandalo
sul cosiddetto doping di Stato in seguito al quale, nel 2015, la
Russia è stata esclusa dalle gare internazionali.   
				          