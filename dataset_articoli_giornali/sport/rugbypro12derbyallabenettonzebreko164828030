







PARMA - La Benetton Treviso si aggiudica il decimo derby di PRO12 contro le Zebre Rugby, espugnando il "Lanfranchi" di Parma per 19-3 davanti a 4.500 spettatori. I Leoni biancoverdi di Kieran Crowley chiudono al decimo posto, scavalcando anche i Newport gallesi e conquistando la qualificazione alla Champions Cup, mentre i bianconeri terminano la stagione a fondo classifica in fondo ad ottanta minuti in cui sono gli ospiti a tenere costantemente nelle proprie mani il controllo del match.

Veneti sempre in vantaggio per tutto l'incontro, aperto da una meta di Fuser dopo 8 minuti di gioco trasformata da McKinley. L'apertura della Nazionale, Canna, accorcia le distanze su punizione ma l'omologo biancoverde - anche lui convocato in azzurro - riporta a +7 gli ospiti a 5 minuti dalla fine del primo tempo (3-10). Nella ripresa McKinley centra per 3 volte consecutive i pali su punizione mentre la franchigia della Federazione resta all'asciutto e chiude per l'ennesima volta in fondo alla classifica della lega celtica. Con la vittoria in trasferta Treviso acciuffa all'ultimo i Dragons gallesi di Newport - sconfitti in casa dai Cardiff Blues - e li supera in graduatoria chiudendo il campionato al 10Â° posto.

Nella prima semifinale del campionato di Eccellenza i padroni di casa di Rovigo hanno travolto Padova per 33 a 18 (5 punti a zero).






