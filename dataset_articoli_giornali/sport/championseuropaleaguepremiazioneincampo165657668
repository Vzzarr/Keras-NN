

La Champions vinta dal Real Madrid nel 2016. 






ROMA - Niente più tribuna. La premiazione per le coppe europee torna di nuovo in campo. A partire dalla stagione in corso, la Champions League (sia maschile che femminile) e l'Europa League verrà consegnata ai capitani delle squadre vincitrici direttamente sul terreno di gioco, su una pedana che sarà allestita entro cinque minuti dal fischio finale. "Il campo è il palcoscenico dei giocatori ed è giusto che i loro successi siano celebrati lì - ha spiegato Aleksander Ceferin, presidente dell'Uefa - Il messaggio è anche che i dirigenti dovranno scendere dalle loro tribune verso il campo e rendere omaggio ai giocatori porgendo loro il trofeo e le medaglie sul campo sul quale si è giocato".

Ceferin premierà dunque in campo i vincitori di Champions ed Europa League, e questo tra l'altro - sottolinea l'Uefa - consentirà a tutti i tifosi presenti allo stadio una miglior visione della consegna del trofeo, e migliori immagini per l'audience televisiva. Ma il senso della piccola rivoluzione, che d'ora in poi riguarderà tutti i tornei per club e per nazionale dell'Uefa - dunque anche i prossimi Europei 2020 - è la centralità dei giocatori. "I calciatori - ha aggiunto Ceferin - potranno festeggiare in campo con i loro compagni, sotto gli occhi dei tifosi, senza dover interrompere per salire sulle tribune. Inoltre, al momento in cui il trofeo verrà innalzato al cielo tutti gli spettatori avranno una perfetta visuale, indipendentemente dal settore dello stadio in cui sono seduti". Le tre finali di coppe europee si giocheranno rispettivamente il 24 giugno a Stoccolma (Europa League tra Ajax e Manchester United), il 1 giugno al City Stadium di Cardiff (Champions donne tra Lione e Psg) e il 3 giugno al Millenium Stadium di Cardiff (Champions uomini tra Juventus e Real Madrid).






