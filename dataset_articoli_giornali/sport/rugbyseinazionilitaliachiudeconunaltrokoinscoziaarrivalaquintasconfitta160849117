
EDIMBURGO - La notizia buona è che finalmente il Sei Nazioni è finito, così come il calvario della squadra azzurra: 5 sconfitte su 5 partite, ultimissimo posto. Uno "zero" assoluto ribadito anche nell'ultimo match di Murrayfield (29-0, appunto) che non si può nemmeno chiamare sfida perché non c'è mai stata partita. Così come non c'è mai stato torneo, per l'Italia. La notizia cattiva è che tra un anno si ricomincia e la cosa andrà avanti ancora per un po', nonostante le figuracce. Il movimento ovale esce umiliato - 'cucchiaio di legnò anche per l'Under 20 e la squadra femminile - e cosa si può ragionevolmente rispondere a quelli che dicono: "Non è uno sport per gli italiani?".
 
O'Shea: "Non c'è questa differenza" -  A Edimburgo non ha funzionato nulla: malissimo nelle fasi ordinate, un disastro con la mediana - forse è arrivato il momento di ringraziare Gori e dirgli: basta -, una serie di errori individuali impressionante con Venditti che ha collezionato più 'avantì di un bimbo del minirugby, la testa già negli spogliatoi dopo 20 minuti, una sterilità offensiva da dilettanti. "Il punteggio finale è bugiardo", prova a spiegare il ct O'Shea, l'espressione di chi è appena uscito da una lavatrice. "Non c'è stata questa differenza in campo, ma se sbagliamo le occasioni facili per segnare, allora si perde energia". Può darsi. Ma questa è l'Italia peggiore di sempre. "Però il potenziale c'è", giura il tecnico. "La strada è lunga e dura, dobbiamo creare un buon livello". Sempre che non ci caccino prima.

Un'Italia per niente "positiva" -  Nei primi 20 minuti di gioco l'Italia è riuscita ad abbassare ritmo e livello tecnico dell'incontro, e questo la dice lunga del nostro game plan. Ma della confusione organizzata - che ad un certo punto ha costretto l'arbitro francese Gauzère a chiedere ai 2 capitani di essere "più positivi" - non ha approfittato Canna, colpevole di un grave errore su punizione. Così gli scozzesi sono rimasti davanti senza gloria grazie al calcio dopo 4 minuti di Hogg, con la mischia ordinata azzurra travolta all'ingaggio iniziale. Poco prima della mezz'ora i padroni di casa hanno deciso di accelerare.
 
Rugby Sei Nazioni, Scozia-Italia: il film della partita
Canna, calci da depressione -  La meta di Russell è arrivata - inevitabile, meritata - dopo che Jones ne aveva sprecata un'altra, infortunandosi a due passi dall'ultima linea. Un altro errore dalla piazzola dell'apertura beneventana - punizione casuale, regalata da Jonny Gray con un inutile blocco su Parisse - ha definitivamente spento i timidi entusiasmi azzurri. La partita? Già finita, per l'Italia. Facilmente dominati nelle fasi statiche - con Gray che ruba una palla in rimessa laterale a Parisse, costretto a fare tutto lui - i ragazzi di O'Shea si sono arresi anche a Scott. Canna ha fallito per la terza volta consecutiva un calcio allo scadere, ispessendo - se possibile - la depressione.

Padovani, un errore per dire: basta - L'avanti di Padovani a mezzo metro dalla linea di meta avversaria sul passaggio da minirugby di Esposito - dopo il cartellino giallo a Barclay e una serie di esasperanti pick and go azzurri - è stato la cartolina di un movimento ovale, quello italiano, che ha dei colpevoli limiti tecnici, fisici e caratteriali. Dieci minuti e passa con il pallone a disposizione e gli scozzesi in trincea, ma alla fine sono loro ad uscirne a testa alta. Esemplare.

Parisse, l'ultimo ad arrendersi  - Alla Scozia bastava tirare due pedate al pallone per lanciare Visser in meta, complice pure qualche rimpallo. Poi ancora Seymour in meta, con gli azzurri in balìa di loro stessi e di uno sport che sembra non appartenergli. Dispiace per Parisse, che fino all'ultimo si batte e prova a tenere unito l'equipaggio: ma la nave ormai è alla deriva da tempo. La partita si è chiusa com'era giusta, con un 'in avantì di Van Schalkwyk: basta così, grazie.

E L'Irlanda rovina la festa agli inglesi  - Nel fine-settimana di San Patrizio, gli irlandesi si fanno il regalo più bello. Battono l'Inghilterra nell'ultimo turno del Sei Nazioni e rovinano la festa dei Bianchi, che dopo aver vinto il torneo l'altra settimana puntavano al record del mondo: 19 vittorie consecutive, meglio anche degli All Blacks. Invece. Niente primato - i ragazzi di Eddie Jones si fermano a 18 successi come i neozelandesi -, addio pure al Grande Slam e alla Triple Crown. A Dublino i Verdi hanno vinto meritatamente (13-9) grazie ad una meta di Henderson, alla determinazione che non è mai venuta meno e a un Johnny Sexton (8 punti al piede) che era stato messo nel mirino dagli inglesi ma ha saputo resistere alle cariche degli avversari, guidando i suoi verso una vittoria che regala il secondo posto finale in classifica, insieme a Scozia e Francia.
 
Francia, la mischia infinita - I francesi hanno superato a Parigi il Galles al termine di un incredibile match che si è chiuso 20 minuti dopo l'ottantesimo al termine di una mischia ordinata infinita nella quale i padroni di casa sono riusciti ad avere la meglio - nonostante le incertezze dell'arbitro Barnes - dei Dragoni. Due mete di Lamerat e Chat per i galletti (con punizioni e trasformazioni di Lopez) contro 6 calci di Halfpenny.

Scozia-Italia (15-0)
Marcatori: 4' pt cp Hogg, 28' meta Russell tr. Russell, 37' meta Scott; 21' st meta Visser tr. Russell, 32' meta Seymour tr. Russell
Scozia: Hogg - Seymour, Jones (26' pt Scott), Dunbar, Visser - Russell, Price (14' st Pyrgos) - Wilson (10' st Du Preez), Watson, Barclay - Gray, Gilchrist (17' st Swinson) - Fagerson (25' st Berghan), Ford (25' st Brown), Reid (15' st Dell).
Italia: Padovani - Esposito, Benvenuti, McLean, Venditti - Canna (21' st Sperandio), Gori (12' st Violi) - Parisse, Steyn, Mbandà (12' st Minto) - Biagi (34' st Ruzza), Fuser (12' st Van Schalkwyk) - Cittadini (1' st Chistolini), Gega (1' st Ghiraldini), Lovotti (22' st Panico).
Arbitro: Gauzère (Fra)
Note: 9' st cartellino giallo Barclay; spettatori: 67.800

 






