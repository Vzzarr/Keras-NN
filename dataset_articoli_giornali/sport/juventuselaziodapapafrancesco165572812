
CITTA' DEL VATICANO - In attesa di scendere in campo per la finale di Coppa Italia (in programma domani sera allo Stadio Olimpico), Juventus e Lazio, si sono date appuntamento questa mattina in Vaticano. Le delegazioni composte da calciatori, staff tecnici e dirigenti sono state ricevute in udienza da Papa Francesco presso la Sala Clementina di Palazzo Apostolico. Il Santo Padre, da sempre grande appassionato di calcio, ha ricevuto per la terza volta nel corso del suo Pontificato le due formazioni finaliste e ha salutato uno ad uno i partecipanti, sottolineando la loro responsabilità di farsi portatori dei valori dello sport: "Avete una notevole responsabilità: essere testimoni di lealtà, di onestà, di concordia e di umanità - ha esordito Papa Francesco -. Anche davanti a episodi di violenza che purtroppo si verificano negli stadi e che turbano il sereno svolgimento delle partite e il sano divertimento della gente".
Juventus e Lazio in udienza da Papa Francesco
    "Mi congratulo con le due squadre, Juventus e Lazio, che, oltre a raggiungere ottimi risultati, sono molto amate dagli sportivi", ha proseguito il Pontefice, "questo vi impegna ancora di più a testimoniare gli autentici valori dello sport", l'invito ai giocatori, ai quali ha ricordato l'importanza dello sport "nel nostro tempo".  "Considerando il fascino e i riflessi che il calcio professionistico ha sulle persone, specialmente sui giovani, voi avete una notevole responsabilità. Coloro che sono considerati campioni diventano facilmente figure di riferimento. Perciò ogni gara è una prova di equilibrio, di padronanza di sé, di osservanza delle regole".

 






