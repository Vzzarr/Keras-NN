
            
            (ANSA) - ROMA, 28 MAG - "Entrare allo stadio Olimpico e
vedere migliaia di bambini con la maglia di Francesco Totti,
un'emozione unica. Nel giorno in cui saluta la squadra di una
vita, il ricordo va alle centinaia di partite giocate con la
Roma e a quelle disputate con la Nazionale italiana, dalle
giovanili alla maggiore. Due maglie e un unico sogno realizzato,
quello di diventare un campione". Così all'Ansa il vice
presidente vicario della Figc e presidente della Lega nazionale
dilettanti, Cosimo Sibilia, presente allo stadio Olimpico come
rappresentante della Federcalcio all'ultima partita con la Roma
di Francesco Totti. "Buona fortuna - conclude Sibilia
rivolgendosi al n.10 giallorosso - per tutto quello che la vita
ti riserverà".   
				          