
Ventunesima e ultima tappa del Giro d’Italia di scena a Milano. Domenica 28 maggio, per l’intera giornata, il capoluogo lombardo sarà teatro della cronometro finale della Corsa Rosa che, partendo dall’Autodromo di Monza, terminerà nella centralissima piazza Duomo.
 


Il percorso dell'ultima tappa



 
	         




 A sperimentare per primi la tappa saranno gli amatori che potranno cimentarsi nella crono sulla scia dei grandi campioni. Con l’allestimento della tappa, infatti, si potrà pedalare la mattina di domenica sullo stesso identico percorso dei professionisti con una cronometro a squadre, composte da un minimo di quattro a un massimo di otto atleti. Dalle 13:30 alle 17:30 circa, invece, i riflettori saranno puntati sui professionisti della bici: dopo Monza, Cinisello Balsamo e Sesto San Giovanni, gli atleti entreranno a Milano da Nord, arrivando dalla Bicocca fino al centro storico.

Le strade chiuse, interessate dal percorso, saranno viale Sarca, piazza Carbonari, via Timavo, parte di viale Sondrio, e poi ancora via Melchiorre Gioia, i Bastioni di Porta Nuova, Corso Venezia e corso Matteotti. Sull’intera tratta è previsto il divieto di sosta dall'1 di mattina alle 19 del pomeriggio; il divieto di circolazione parte dalle 6.

Nella storia del Giro d'Italia, 47 sono state le partenze dal capoluogo lombardo e 77 gli arrivi (l’ultimo nel 2015): si tratta, dunque, di un ritorno a casa in occasione della 100esima edizione della Rosa.






