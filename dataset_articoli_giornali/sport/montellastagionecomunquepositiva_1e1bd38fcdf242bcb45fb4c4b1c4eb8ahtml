
            
            (ANSA) - ROMA, 28 MAG - "Siamo partiti male, il Cagliari aveva
più ritmo; poi, dopo il loro primo gol, siamo migliorati e nella
ripresa abbiamo fatto bene. Ma è stata una gara di fine
stagione, non bella, e non mi sono divertito". Lo ha detto a
Premium Sport l'allenatore del Milan Vincenzo Montella dopo il
ko rossonero a Cagliari.   
				   L'errore di Donnarumma sul secondo gol e la prestazione di
Bacca, forse infastidito da radiomercato, sono nel mirino.   
				"Lasciamo stare Donnarumma e lasciamolo sbagliare - ha risposto
il tecnico - Qualche mezzo errore a volte ci può stare, ha fatto
una grande gara anche oggi. Bacca non è un ragazzino che si fa
condizionare. Io potevo far qualcosa in più per lui come
allenatore e anche lui poteva far di più. C'è sempre stata la
volontà di fare il massimo, ma nessuno dei due ci è riuscito. Un
voto alla stagione del Milan? Non so. A parte questa gara, non
valutabile, è stata ampiamente positiva: siamo tornati in
Europa, abbiamo alzato una coppa, lanciato molti ragazzi e dato
un'identità a questa squadra".   
				          