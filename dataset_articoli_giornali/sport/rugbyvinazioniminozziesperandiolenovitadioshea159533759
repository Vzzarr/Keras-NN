

(lapresse)

ROMA -  Sono Matteo Minozzi e Luca Sperandio, entrambi classe 1996, le due novità tra l'elenco dei 31 azzurri convocati dal ct Conor O'Shea per le ultime due giornate del 6 Nazioni 2017. Gli incontri sono in programma sabato 11 marzo all'Olimpico di Roma contro la Francia e una settimana dopo al Murrayfield Stadium di Edimburgo, contro la Scozia.

TORNA CHISTOLINI -  I due volti nuovi del gruppo azzurro si aggiungono a Federico Ruzza, seconda linea delle Zebre già convocato, senza aver ancora debuttato, per le prime tre giornate. Rispetto al gruppo che ha preparato la gara contro l'Inghilterra rientra il pilone destro Dario Chistolini, recuperato dal trauma da contusione alla coscia subito contro l'Irlanda e preferito a Michele Rizzo, mentre l'apertura Tommaso Allan ed il seconda linea Joshua Furno sono indisponibili, rispettivamente, per la lussazione all'acromion claveare sinistro riportato a Twickenham (previsti per lui 30 giorni di riposo) e per completare presso il proprio Club il recupero da un fastidioso problema muscolare.

I 31 CONVOCATI -  Questi i 31 atleti convocati da O'Shea. Piloni: Pietro Ceccarelli, Dario Chistolini, Lorenzo Cittadini, Andrea Lovotti, Sami Panico. Tallonatori: Tommaso D'Apice, Ornel Gega, Lorenzo Ghiraldini. Seconde linee: George Fabio Biagi, Marco Fuser, Federico Ruzza, Andries Van Schalkwyk. Flanker/n.8: Simone Favaro, Maxime Mata Mbandà, Francesco Minto, Sergio Parisse, Abraham Jurgens Steyn. Mediani di mischia: Giorgio Bronzini, Edoardo Gori, Marcello Violi. Mediani d'apertura: Carlo Canna, Matteo Minozzi. Centri: Tommaso Benvenuti, Tommaso Boni, Michele Campagnaro, Luke McLean. Ali: Giulio Bisegni, Angelo Esposito, Giovanbattista Venditti. Estremi: Edoardo Padovani, Luca Sperandio.






