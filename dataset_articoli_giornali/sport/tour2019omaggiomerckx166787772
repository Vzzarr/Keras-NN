
PARIGI - Omaggio al Cannibale Eddy Merckx per i 50 anni dalla sua prima vittoria. Il Tour de France 2019 partirà dal Belgio, precisamente da Bruxelles. Lo ha annunciato il direttore generale della Grande Boucle, Christian Prudhomme. Sarà la quinta volta che il Tour prenderà il via dal Belgio dopo quelle del 1958, 1975, 2004 e 2012, la 23esima fuori dai confini francesi. "Bruxelles ha tutto - ha detto Prudhomme -. Siamo nel cuore del ciclismo con le sue corse, le sue leggende e soprattutto il più grande corridore della storia, Eddy Merckx". La 106esima edizione del Tour sarà dunque l'occasione per omaggiare il 'Cannibale', vincitore in carriera di cinque maglie gialle. "Eddy è stato il mio idolo. E' abbastanza logico fargli questo tributo, 50 anni dopo la sua prima vittoria", ha aggiunto un altro ex campione come Bernard Hinault, a sua volta autore di un pokerissimo al Tour.
 






