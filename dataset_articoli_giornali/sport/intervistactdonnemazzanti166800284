

Davide Mazzanti 






ROMA - Archiviate le due amichevoli contro l'Olanda (una sconfitta e una vittoria), la nazionale italiana di volley femminile da mercoledì a domenica si giocherà, in un torneo a Kortrijk in Belgio, l'unico posto a disposizione per qualificarsi ai Mondiali 2018. Mentre la seconda classificata dovrà passare per l'ultima fase di qualificazione in programma dal 22 al 27 agosto: sei squadre per due posti in palio ancora per l'Europa. Quindi da mercoledì l'Italia affronterà nell'ordine Bielorussia, Lettonia, Spagna e Belgio. Un torneo con avversarie alla portata delle azzurre, la sfida più difficile e decisiva sarà proprio quella conclusiva contro le padrone di casa. La nuova squadra disegnata dal ct Davide Mazzanti, alla prima ufficiale sulla panchina dell'Italia, ha volti nuovi e vecchie conoscenze con l'obiettivo di trovare presto un'identità. Da Malinov in palleggio a Egonu opposto, alla capitana Cristina Chirichella fino alle sorelle Lucia e Caterina Bosetti e alla certezza De Gennaro in seconda linea, ma non solo. Gli impegni ravvicinati e la gestione delle risorse permetterà a tutte di avere spazio. Nella ricca estate di impegni il calendario propone, infatti, dal 22 settembre il campionato europeo in Azerbaijan e Georgia, prima il Grand prix. Il torneo itinerante partirà il 2 luglio e si chiuderà il 6 agosto con le final six in programma in Cina. L'Italia sarà impegnata nei tre weekend preliminari tra Kunshan (Cina), Macao (Cina) e Bangkok (Thailandia). Un tour asiatico estremamente duro che propone gare con avversarie di prima fascia: due volte contro Cina, Stati Uniti, Russia e Turchia. E per chiudere Thailandia e Repubblica Dominicana.

Mazzanti, è già tempo delle partite che contano.
"Abbiamo giocato due amichevoli molto utili. In generale sono soddisfatto dell'andamento del lavoro, in così poco tempo ho visto che già le ragazze riescono a seguirmi. Nonostante siano state introdotte cose nuove, il gruppo ha reagito bene e sono convinto che possiamo far vedere buone cose".
Da mercoledì a domenica una gara al giorno per qualificarsi ai Mondiali...
"Sarà importante gestire bene le energie, ma questa non è una novità perché dovremo farlo per buona parte dell'estate dove sono previsti diversi impegni. Un periodo intenso che ci darà risposte importanti".
L'obiettivo è centrare la qualificazione subito vincendo il girone.
"Certo, è quello che vogliamo. Se non siamo bravi adesso ci toccherà faticare di più aggiungendo un altro torneo sul nostro cammino".
Il raggruppamento è abbordabile, il difficile è alla fine contro il Belgio.
"Meglio così, possiamo in ogni partita aggiungere un tassello e prepararci alla sfida che sulla carta dovrebbe essere quella decisiva contro il Belgio nel migliore dei modi. Fermo restando che è necessario sempre vincere e sarebbe ancora meglio vincere nel migliore dei modi e risparmiando forze".
La formazione vista nelle amichevoli sarà l'Italia di partenza?
"Sì, diciamo che ho cercato di dare un assetto alla squadra, una prima impronta. E' chiaro che con impegni così ravvicinati siamo pronti ad alcune variazioni. Penso che variare sia necessario ma questo nucleo mi permette di poter provare diverse soluzioni".
Nella lista complessiva delle sedici sono previsti in seguito novità?
"No, ho deciso di puntare su queste atlete e per creare veramente un bella atmosfera non sono previsti cambiamenti. Solo così potrà nascere un gruppo".
Dalle sorelle Bosetti è lecito attendersi qualcosa in più in attacco?
"Entrambe hanno un grande potenziale offensivo. Lucia e Caterina in attacco possono fare molto di più di quando visto finora. Ma siamo solo all'inizio. Ricordo ancora nel 2014 quando Lucia si infortunò alla vigilia del mondiale sembrava che l'Italia avesse perso buona parte del suo potenziale e non potesse fare a meno della giocatrice. Io ricordo bene, quella è Lucia Bosetti. Mentre Caterina esordì giovanissima alle olimpiadi con buone percentuali e numeri. Insomma il talento c'è".
Cristina Chirichella capitano, una scelta per il futuro?
"Direi anche per il presente. Il motivo è semplice: Chirichella è un po' il connubio del nuovo corso. Ovvero una giocatrice giovane ma con tanta esperienza sulle spalle".

Programma prima giornata mercoledì - ore 15 Spagna-Bielorussia, ore 17.30 Belgio-Lettonia, ore 20 Italia-Bosnia Eregovina.






