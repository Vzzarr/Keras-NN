
            
            (ANSA) - NAPOLI, 31 MAG -  "Il 4 luglio Maradona sarà a
Napoli per ricevere la cittadinanza, stiamo organizzando con
Aurelio De Laurentiis una festa allo stadio San Paolo, a 30 anni
dal primo scudetto. Sarà una bella festa". Lo dice a Un Giorno
da Pecora, su Rai Radio1, il sindaco di Napoli Luigi De
Magistris, ospite del programma condotto da Giorgio Lauro e
Geppi Cucciari. Chi è che pagherà la festa per il 'Pibe de Oro'?
"Il Comune di Napoli non può pagare, è una festa, ma noi
facciamo anche feste senza spendere. A parte gli scherzi - ha
aggiunto il sindaco -, credo che De Laurentiis darà una mano da
questo punto di vista. Vedo un clima di grande concertazione".   
				Che tipo di rapporto ha col presidente azzurro De Laurentiis?
"Il rapporto non è semplice, ma da sei anni riusciamo a
'convivere'".  "E' un rapporto complicato, non solo per aspetti
di lavoro ma certe volte un po' anche dal punto di vista
caratteriale. Ma negli ultimi tempi ci stiamo incamminando su un
rapporto interessante".   
				          