
            
            (ANSA) - ROMA, 28 MAG - Il contratto da dirigente di Francesco
Totti sarà valido anche se dovesse continuare a giocare? "Sì -
risponde a Premium Sport il dg della Roma Mauro Baldissoni - Ma
queste sono cose secondarie. Se dovesse scegliere di continuare
a giocare è libero di farlo, ma in qualsiasi momento Totti avrà
le porte aperte. Francesco sta vivendo una fase delicata della
sua vita e noi dobbiamo stargli vicino senza alimentare
polemiche che non esistono. Questa giornata è speciale, vivremo
emozioni molto intense: per noi che l'abbiamo visto giocare fin
dall'inizio, ci sarà una vena di tristezza, ma dev'esserci anche
la felicità di trasferire a un campione come Totti tutto il
nostro affetto".   
				   Definito il ruolo proposto? "Sì, a parte che, così come in
campo, Totti non avrà un ruolo fisso: speriamo che faccia il
Totti anche da dirigente. Abbiamo parlato più volte,
mostrandogli le aree in cui potrà intervenire; dovrà imparare un
nuovo lavoro, ma non lo andremo certo a chiudere in un recinto
con un titolo attaccato all'armadio".   
				          