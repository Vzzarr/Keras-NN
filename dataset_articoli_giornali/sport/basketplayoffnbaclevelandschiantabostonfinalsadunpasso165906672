

(afp)






BOSTON – Fattore campo annullato e Boston completamente disintegrata. Gara-2 della finale della Eastern Conference consegna le chiavi delle Finals ai detentori dell’anello di Cleveland. I Cavs, dopo aver vinto nettamente gara-1, espugnano nuovamente (e nettamente!) il TD Garden con una prova di forza impressionante: 130-86 il finale per i campioni in carica che non avevano mai segnato così tanti punti in un match playoff e ora comandano 2-0.

CELTICS ANNIENTATI – A questo punto la sensazione è che Boston, trascinata fino in gara-7 nella semifinale contro Washington, abbia finito la benzina. E i guai non sono finiti per i verdi di coach Stevens, perché adesso la serie passa in Ohio e Cleveland avrà la ghiotta occasione di chiudere il discorso già nelle prossime due sfide. Se poi di fronte si troverà un LeBron James come quello di queste prime due gara, per i Celtics il passaggio del turno diventa un’utopia. Il Prescelto chiude il match con 30 punti, 7 assist, 4 recuperi e 3 stoppate chiudendo per l’ottava partita di fila con almeno 30 punti. Ai numeri di James si aggiungono quelli di Kevin Love che replica la bella prestazione di gara-1 con 21 punti e 12 rimbalzi e quelli di Kyrie Irving che ha chiuso con 23 punti. Dall’altra parte la scelta di coach Stevens di bloccare Thompson con l’inserimento Green per Johnson ha limitato Tristan, ma ha reso anche sterile l’attacco con Thomas () e Horford (11)annullati dalla difesa ospite.

SFIDA A SENSO UNICO – La gara del resto è senza storia già dopo la prima sirena con Cleveland avanti 32-18. Il divario diventa incolmabile all’intervallo lungo: i Big Three segnano da soli (34 punti) più di quanto Boston non faccia nell’intero primo tempo e alla pausa il tabellone recita un impietoso 72-31 che rimanda tutti già a gara-3. A inizio ripresa Brad Stevens lascia Thomas in panchina e dall’altra parte LeBron continua a fare il buono e cattivo tempo. Quando a 10′ dalla fine Deron Williams firma il +50 (110-60) sul campo non ci sono già da tempo le riserve e Boston si ritrova con le ossa rotte e la peggior sconfitta interna della storia della franchigia.






