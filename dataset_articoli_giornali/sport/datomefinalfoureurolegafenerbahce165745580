
ROMA - Quando un anno fa è finita male raccontano che a quelli del Fenerbahce è bastato guardarsi negli occhi per capirsi. Non se ne sarebbe andato nessuno senza averci riprovato prima un'altra volta. Adesso che siamo al dunque la terza Final Four di Eurolega consecutiva somiglia tanto alla grande occasione, perché il Fener gioca a Istanbul, davanti alla sua gente, e perché la squadra di Obradovic (sedicesima Final Four per il tecnico serbo, un record) dopo una stagione regolare con qualche problema di troppo ha dato prova di grande forza nei quarti eliminando in tre partite (con due vittorie in Grecia) il Panathinaikos. "Stiamo bene, abbiamo tutti lo stesso desiderio" racconta Gigi Datome, lo spicchio d'Italia (insieme al giemme Gherardini) del Fener che vuole diventare la prima squadra turca ad arrampicarsi sul gradino più alto d'Europa. Si gioca da domani alla Sinan Erdem Arena: alle 17:30 CSKA-Olympiacos, alle 20:30 Fenerbahce-Real Madrid, domenica le due finali.

GUIDA ALLA FINAL FOUR
 
Facciamo un passo indietro, Datome. Berlino, un anno fa, la finale persa al supplementare con il CSKA dopo una rimonta pazzesca. Quanta rabbia è rimasta dentro?
"È il motivo che ha convinto tanti di noi a rimanere al Fener e a riprovarci. È bello e utile avere una visione comune. Ora abbiamo l'occasione per portare a termine questo percorso".
In che condizioni arrivate alle Final Four?
"Abbiamo avuto tante difficoltà all'inizio, capisco che da fuori si possa pensare che dovevamo avere un percorso più lineare, ma le somme le tiro sempre alla fine. Nella serie dei quarti contro il Panathinaikos (vinta dal Fenerbahce 3-0, ndr) abbiamo dimostrato di essere una squadra matura. Per fortuna il momento di forma e di salute è arrivato nel momento più importante".
In semifinale incrociate il Real Madrid.
"Una squadra dal talento enorme, con Llull - il mio mvp, il giocatore più divertente e decisivo - Randolph e Doncic su tutti. Anche Ayon pur non giocando tantissimo dà sempre un contributo importante".
Ha nominato Doncic, è davvero così forte?
"È un giocatore "totale" già adesso che ha 18 anni. Sta a lui decidere se accontentarsi o alzare ulteriormente l'asticella come fanno i più grandi. Ha le carte in regola per farlo".
L'altra sfida è tra il CSKA campione uscente e l'Olympiacos.
"Il CSKA è la squadra che a mio avviso gioca il miglior basket, l'Olympiacos quella più fastidiosa perché dura in difesa e cinica in attacco. Sarà un'altra bella sfida".
Giocare a Istanbul può essere un vantaggio?
"Ci credo il giusto al fattore campo, anche perché non giocheremo nel nostro palazzetto ma in un'altra arena. Saranno partite tirate come spesso accade in queste manifestazioni, servirà essere perfetti e sapere che ogni pallone può cambiarti la vita".
Quest'anno l'Eurolega ha sperimentato un percorso nuovo che ha incontrato non poche critiche soprattutto da parte degli allenatori.
"A me la nuova formula ha convinto. Più partite vuol dire miglior prodotto, più tifosi, più sponsor, più incassi in arene spesso piene. È il futuro e bisogna cercare di fare anche di più. Gli allenatori l'assimileranno meglio quando accetteranno che le performances fisiche e mentali con così tante partite di fila non possono essere sempre di alto livello. Un po' come accade in NBA".
C'è un suo compagno di nazionale che non è alla Final Four ma ha giocato lo stesso una grande Eurolega, parliamo di Niccolò Melli. Gli consiglierebbe un'esperienza in Nba?
"Ha fatto una stagione da top player europeo. Gli consiglio di ascoltare il cuore e la testa. Primeggia anche in quei campi e quindi farà la scelta giusta''.
Le difficoltà di Gentile e Bargnani, l'infortunio di Hackett. L'Europeo è ancora un po' lontano ma i problemi per coach Messina non mancano.
"Stagioni non facili sono capitate a tanti altri giocatori in passato, non ne farei un dramma. Poi sarà il coach a fare le sue scelte. Oggi è molto presto per parlare di obiettivi e su cosa dovremo puntare all'Europeo, vorrei vedere come arriveremo all'appuntamento e la qualità del lavoro effettuato fin là".






