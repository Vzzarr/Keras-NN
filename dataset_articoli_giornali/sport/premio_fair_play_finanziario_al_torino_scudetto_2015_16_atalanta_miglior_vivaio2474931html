Roma. Torino, Atalanta, Cagliari e Spezia. Sono queste le società che nel pomeriggio, al Salone d’Onore del Coni, hanno ricevuto il Premio Fair Play Finanziario. Giunto alla seconda edizione, il riconoscimento economico-sportivo per il bilancio più virtuoso della serie A nella stagione 2015/16 è stato assegnato al Torino. I granata hanno battuto la concorrenza di Juventus, Chievo Verona e Hellas Verona. L’Atalanta, invece, ha vinto il premio per il miglior vivaio della serie A nella passata stagione. Il settore giovanile bergamasco, rappresentato dal dg Umberto Marino, ha superato gli altri club finalisti, Empoli, Juventus e Roma. Successo anche per il Cagliari, che ha ottenuto il premio come miglior bilancio della serie B 2015/2016, superando Trapani e Cesena. Per quanto riguarda il settore giovanile delle società cadette ha trionfato lo Spezia. Premio Speciale “Coraggio”, infine, per Sergio Pirozzi, sindaco di Amatrice. Presenti, tra gli altri, il presidente del Coni, Giovanni Malagò, il direttore di Sport Economy, Marcel Vulpis, e Angelo Morelli, presidente dell'Associazione Premio Internazionale Fair Play. 