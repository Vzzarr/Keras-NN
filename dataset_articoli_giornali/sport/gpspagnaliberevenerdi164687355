

Pedrosa in azione durante le libere (ansa)






JEREZ - L'abbraccio tra Gigi Dall'Igna e Jorge Lorenzo, che chiude la prima giornata di libere con il quarto crono - miglior risultato della nuova stagione in rosso del maiorchino - è la buona notizia di un venerdì andaluso dominato dalle Honda e dal piccolo, irriducibile Dani Pedrosa. Più veloce tanto nella piovosa mattinata che in un pomeriggio in cui il sole si è fatto spazio tra le nuvole (1'39"420"'), il compagno di squadra di Marquez ha preceduto l'australiano Miller (a 544 millesimi) e l'inglese Crutchlow (a 0"625). Poi la Ducati del maiorchino, davanti ad un'altra Gp17 - ma in versione Pramac -, quella di Petrucci. E' arrivata finalmente l'ora della Rossa? Il team manager Davide Tardozzi smorza gli entusiasmi: "Questa è una pista che Jorge conosce alla perfezione, non c'è da stupirsi. Piuttosto, Pedrosa è molto più veloce: 871 millesimi di distacco sono tanti. Diciamo che è una piccola soddisfazione".

Dall'Igna: "Giorgio continua a progredire" - Gigi Dall'Igna conferma, anche se sorride. Ed era un po' che non gli succedeva: "E' stato il miglior turno che Giorgio ha fatto sulla nostra noto: ci fa sicuramente piacere, ma oggi le condizioni erano un po' strane e c'è ancora tanto lavoro da fare. Ne riparliamo domani". Però Lorenzo sembra più sicuro di sé. "Col passare del tempo le sue sensazioni sono sempre migliori e anche noi continuiamo a progredire. Dopo la gara, saranno importanti i test di lunedì e poi ancora prima del Mugello". In attesa del nuovo telaio. "Quello è uno sviluppo programmato da tempo, ma non gli darei troppa importanza: da qui a portarlo in pista passerà ancora molto tempo", taglia corto l'ingegnere, che prende atto dell'ottavo posto di Dovizioso (a 1"008), preceduto dalla Rossa 2016 di Bautista. Nono con l'Aprilia Aleix Espargarò.

 Valentino e Viñales, una giornata-no - Facce un po' scure in Yamaha, con Viñales - vittima di una caduta alla curva 9 nelle Fp2 - solo 6° a poco meno di un secondo e Valentino addirittura 12° a un secondo e 278 millesimi (ma Marquez ha fatto ancora peggio: 14°). Però, come dice Dall'Igna, la pioggia del mattino ha scombinato le carte: nel pomeriggio c'erano ancora delle chiazze di umido che non sono andate giù a Rossi, che nelle Fp1 aveva segnato un tempo di 15 secondi più lento rispetto alla sua pole della stagione passata. Da domani si fa sul serio.

 Lorenzo, attimi di felicità -  "Le cose cominciano ad essere più facili. Quando migliorerà la percorrenza in curva e il motore sarà un poco più dolce, faremo la differenza". Jorge lo sa, che non conviene montarsi la testa. "Oggi è stata una giornata un po' 'fantasma', le posizioni dei migliori sono bugiarde: diciamo che avrei dovuto essere più indietro". Però per qualche momento il suo è stato il giro più veloce, e questo è positivo. "Soprattutto, sto imparando ad usare il freno dietro - che con la Yamaha non usavo mai -, devo sacrificare l'uscita in curva per privilegiare l'entrata. Il grande problema è che quando lascio i freni devo sempre aspettare prima di aprire il gas: andiamo in difficoltà non tanto nelle curve veloci, quanto negli angoli". Peccato che da quest'anno la Ducati non possa più usare le 'alette'. "Una cosa senza senso, ma dobbiamo adattarci". Profumo di podio? "No. L'obiettivo è continuare a progredire, cominciare ad essere consistenti". Anche Andrea Dovizioso sostiene di essere moderatamente soddisfatto. "Almeno abbiamo provato le gomme. Ci sono grossi margini di miglioramento: domani capiremo qualcosa di più".

Valentino: "Domattina il turno decisivo" - "Quello di domattina sarà un turno fondamentale. Obbligatorio chiudere tra i primi 10". Valentino ammette di avere "sofferto un po'" al termine di una giornata "che mi sembrava di essere come nelle prime due gare, Qatar e Argentina: costretto a soffrire, a lottare per capire poco alla volta qualcosa di più. Peccato, perché qui a Jerez lo scorso anno era andato tutto bene fin dall'inizio". Invece c'è qualcosa che non va. "Troppo spin in accelerazione, e fatichiamo pure in entrata. Nel pomeriggio non si capiva dove la pista era ancora bagnata, ma io avevo comunque problemi col setting e non ero veloce". Ha stentato di più la mattina, sotto la pioggia. "Le Yamaha vanno meglio sull'asciutto, il full dry. Domani e domenica dovrebbe essere così, per fortuna". Gli chiedono dei progetti di Carmelo Ezpeleta, che al termine della carriera vorrebbe il Doc con un team tutto suo in MotoGp, o presidente della Fim. "Mi bastano le squadre in Moto2 e Moto3, per il resto voglio solo pensare a correre. Oggi sono molto lontano dal poter diventare presidente della Fim, soprattutto come stile di vita. Riparliamone tra 10 anni".


Viñales: "Attenti a Pedrosa"
Viñales giura di essere felice, nonostante una giornata anonima: "Stamani abbiamo provato sul bagnato, e non è andata male. Col nuovo telaio le sensazioni sono positive. Attenzione a Pedrosa: Dani è diventato molto veloce e bisognerà fare sempre i conti con lui, non solo qui a Jerez".


 






