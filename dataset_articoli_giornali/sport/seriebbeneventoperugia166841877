

Stacco di Puscas (lapresse)






PERUGIA - Il Benevento raggiunge la finale dei playoff di Serie B. La squadra di Marco Baroni ha difeso il successo dell'andata (1-0, Chibsah) pareggiando al Curi di Perugia per 1-1. In vantaggio i campani, con gol di Puscas, raggiunti nei minuti di recupero da Nicastro. I giallorossi sfideranno per la Serie A il Carpi, che lunedì ha realizzato un'impresa in 9 contro il Frosinone.

La rete di Puscas, che ha condannato i padroni di casa, è stata realizzata in mischia dopo una respinta corta del portiere Brignoli, a secondo tempo inoltrato. Si è trattata, a dir la verità, di una delle poche emozioni di un incontro che i campani hanno controllato senza eccessiva fatica per 70', complice l'imprecisione dei ragazzi di Bucchi. Il gol del Benevento, infatti, è arrivato in un buon momento per i giallorossi: una doppia occasione sventata da Brignoli, e un rasoterra al lato del palo di Cissé, hanno anticipato la rete del 21enne rumeno. Dopo lo svantaggio il Perugia si è risvegliato e grazie a Nicastro è riuscito a pareggiare accendendo così il finale. Non sono serviti, però, i lanci lunghi e i tentativi di Guberti, murati da Cargno e dalla difesa giallorossa.

In finale si sfideranno dunque una squadra retrocessa dalla Serie A, il Carpi, e una neopromossa, il Benevento, che sogna ora la doppia promozione. I ragazzi di Castori giocheranno in casa la prima, il 4 di giugno. Il ritorno l'8 in Campania.






