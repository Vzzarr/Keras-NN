
            
            (ANSA) - ROMA, 29 MAG - "Il nostro allenatore Nicola andrà in
bici a Torino? Io andrò a piedi al Santuario qui a una ventina
di chilometri, il fisico mi permette questo". Intervistato da
Radio Sportiva, il presidente del Crotone Gianni Vrenna esprime
tutta la propria gioia per la salvezza della sua squadra.   
				"Una mano ce l'ha data l'Empoli, forse pensavano di essere già
salvi, non so cosa gli sia successo. Noi - dice Vrenna -
sapevamo di doverci provare fino alla fine, siamo riusciti a
fare questa impresa che secondo me è più una favola: è
impensabile girare a 9 punti all'andata e salvarsi, non so se si
ripeterà mai più in serie A una cosa del genere". "Secondo il
presidente del Crotone, questa salvezza è stata più bella della
promozione in serie A dell'anno scorso. "Non credo si debbano
fare ringraziamenti particolari, ma si è onorato questo sport:
le cose stanno cambiando, in meglio, e nessuno regala niente.   
				Onore al calcio, onore al Palermo".   
				          