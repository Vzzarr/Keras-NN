

Franck Kessié (agf)






MILANO - I controlli supplementari a cui si è sottoposto questa mattina Franck Kessie hanno dato un buon esito così il centrocampista ivoriano domani farà i test a Milanello con Milan Lab, seguendo l'iter necessario per arrivare alle firme sul contratto. Nelle ore successive potrebbe quindi arrivare l'ufficialità del trasferimento del giocatore dall'Atalanta al Milan per 28 milioni di euro.

MEDIA AFRICANI: "HA PIU' DI VENT'ANNI" - In mattinata l'Afrique Presse ha messo in dubbio l'età del giocatore ivoriano: sarebbe molto più vecchio dei vent'anni d'età dichiarati. Il fatto che il Milan abbia previsto ulteriori accertamenti medici per il giocatore è legato secondo i media africani proprio ad una questione anagrafica. Ufficialmente Franck Kessié è nato il 19 dicembre 1996. Secondo l'agenzia africana c'erano già stata delle polemiche con l'Under 17 a causa di due date di nascita del giocatore.

Non è la prima volta che vengono sollevati dubbi sull'età di un calciatore. Il caso più emblematico è quello di Luciano del Chievo: dopo essere stato scartato da club europei per via dei vent'anni d'età già compiuti, ha cambiato identità ed età, dichiarando di chiamarsi Eriberto e di avere quattro anni in meno (del 1979 invece che del 1975). Nel 2002 il giocatore ha rivelato tutto: il tribunale sportivo lo ha squalificato per 1 anno, con successiva riduzione a sei mesi, infliggendogli una pesante multa. Ha fatto discutere anche l'età di Joseph Minala, il centrocampista delle giovanili della Lazio accusato di essere ben più anziano di quanto non dichiarato: quelle su Minala (classe 1996) si sono rivelate solo delle voci. Nel 2017 Minala ha giocato nella Salernitana, squadra 'satellite' della Lazio, di proprietà di Claudio Lotito.






