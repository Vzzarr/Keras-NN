
PARIGI - E' come se da un giorno all'altro i presidenti di Inter e Milan - o quelli di Manchester City e United, oppure di Boca Junior e River Plate, Lazio e Roma - annunciassero la fusione. All'insaputa dei giocatori e dei tifosi. Uno scherzo? No, è tutto vero: dal prossimo anno Stade Français e Racing '92, le squadre di Parigi che hanno vinto i primi e gli ultimi campionati di Francia, alzando alternativamente il Bouclier de Brennus (1892 e 1893, 2015 e 2016), che vantano in bacheca trofei come Heineken e Challenge Cup, che in quasi un secolo e mezzo hanno scritto la storia del rugby transalpino, europeo e mondiale, diventeranno un solo club.
 
"Una scelta obbligata, per restare al top" - "Perché è difficile restare ai massimi livelli come stiamo facendo entrambi da tempo. E allora, abbiamo pensato che la cosa migliore fosse unire le forze". Thomas Savare, presidente dello Stade capitanato da Sergio Parisse, e Jacky Lorenzetti, patron di quel Racing dove gioca uno dei più grandi rugbisti di sempre, il neozelandese Daniel Carter, hanno dato l'annuncio-choc questo pomeriggio nel corso di una conferenza stampa convocata nei saloni dei Jardins de Bagatelle. "Un luogo simbolico, perché a pochi metri da qui si è giocata la prima finale del campionato di Francia: la vinse (4-3) il Racing", ha detto Savare "e per quella partita non potremmo neppure prendercela con l'arbitro, perché era Pierre de Coubertin. La cosa interessante è che l'anno dopo vinse lo Stade Français. Siamo la storia, il futuro. Il progetto è molto recente e abbiamo deciso di rivelarlo subito. Non abbiamo ancora un nome, un simbolo del nuovo club: da domattina ci lavoreranno dei tecnici. Ma è sicuro che l'unione sarà sulla base di un equilibrio fra le 2 squadre, perché quel che vogliamo è mantenere il Dna, i valori la storia di entrambe le società". Lorenzetti si è detto "felice di annunciare questo matrimonio. Quando Thomas me lo aveva proposto avevo subito risposto: no, impossibile. Poi ci abbiamo riflettuto e capito che questa è la soluzione migliore per diventare un riferimento assoluto per il rugby francese e internazionale".

Una super squadra, ma quante 'star' da cacciare - Dalla prossima stagione il nuovo club giocherà alternativamente negli attuali due stadi delle squadre, Jean Bouin (Stade Français) e Arena (Racing). Sarà allenato dalla coppia Laurent Labit e Laurant Travers, che attualmente sono i tecnici del Racing. Sì, ma i giocatori? Oggi ciascuna squadra vanta una 'rosà di 45 campioni, che fa 90: "Naturalmente dovremo fare delle scelte. E dimezzare il numero degli atleti". I due presidenti si sono detti consapevoli che "ci vorrà del tempo per digerire questa notizia, che è una bomba. Bisognerà dare tempo ai giocatori e ai tifosi di metabolizzarla". Savare ha smentito che il suo club stesse per finire nelle mani di investitori del Qatar. "La sola verità è che non c'è un'alternativa economica alla fusione, se entrambi vogliamo restare al top. E sono felice che siano due famiglie francesi a portare avanti questo progetto".

Il sindaco di Parigi: "Deplorevole". E i tifosi protestano -  Il sindaco di Parigi, Anne Hidalgo, non l'ha presa bene ed ha espresso "viva inquietudine" alla notizia, "deplorando" il fatto che "la collettività, gli sponsor e i giocatori non siano stati coinvolti in questa decisione. I presidenti non devono dimenticare che questi due club hanno radici locali forti". I tifosi dello Stade Français si sono dati appuntamento in serata allo stadio Jean Bouin per protestare. Per la squadra, in assenza del capitano Srgio Parisse che con gli altri azzurri è a Roma per preparare l'ultima partita del Sei Nazioni, ha parlato Pascal Papé: "Se bisogna morire con le armi in pugno, è quello che faremo". Il presidente dell'associazione dei rugbisti francesi, Robins Tchale Watchou, si è detto "rattristato": "In qualsiasi luogo di lavoro prima di prendere una decisione ci si siede ad un tavolo con i sindacati. Qui non vengono rispettate le regole elementari del vivere comune". Stade Français e Racing '92 portranno regolarmente a termine la stagione in corso: il 9 aprile è in programma il derby di Parigi. L'ultimo.






