

Simone Anzani 






PERUGIA - Movimentata giornata per il mercato di volley che vede protagonista Perugia in entrata, preso Anzani da Verona, e la Lube che rinnova con uno dei giocatori di maggiore affidamento della stagione appena conclusa, Jiri Kovar. Terzo arrivo alla Sir Safety Perugia. La società umbra piazza un altro colpo di mercato con il centrale Simone Anzani. Un tassello importante che va a rimpinguare un reparto, quello dei centrali, che era rimasto in debito con l'uscita di Buti. Il 25enne nativo di Como con un passato che inizia nelle giovanili della Sisley Treviso e prosegue con Loreto, Sora e quattro anni a Verona. La sua qualità naturale nel fondamentale del muro (39 nella passata stagione, 430 finora in carriera tra A1 ed A2), in fase offensiva preferisce giocare un primo tempo molto anticipato e alto.

Un palmares destinato a crescere, finora ha messo da parte una Challenge cup con Verona, con la maglia azzurra da ricordare l'oro ai Giochi del Mediterraneo nel 2013, il bronzo alla World League nel 2014 e quello agli Europei nel 2015. "È stata una trattativa molto veloce e inaspettata - spiega Anzani - E' una grande emozione perché entro a far parte di una squadra composta da grandi giocatori come De Cecco, Zaytsev ed Atanasijevic, solo per citarne qualcuno. È un'esperienza davvero molto stimolante". La storia sotto rete di Perugia e Verona (ormai ex squadra di Simone) negli ultimi quattro anni si è incrociata ben venti volte: "In effetti la strada per Perugia ormai la conosco a memoria - scherza il nuovo centrale della sir - Su Perugia in realtà c'è poco da aggiungere nel senso che stiamo parlando di un società che punta ai massimi livelli, so di essere arrivato in un top team e ne sono onorato ed orgoglioso". Movimenti anche in casa dei campioni d'Italia della Lube. Jiri Kovar resta un giocatore di Civitanova fino al 2019. Lo schiacciatore italiano classe 1989, in biancorosso dal 2011, ha rinnovato per due stagioni il contratto che lo lega al club cuciniero. La formazione che dalla prossima stagione sarà allenata da Giampaolo Medei mette a segno un altro colpo e si assicura così una pedina fondamentale nello scacchiere.

Mentre saluta i tifosi biancorossi, dopo un solo anno, Denis Kaliberda che vola in Turchia. Il giocatore della nazionale tedesca si è trasferito allo Ziraat Bankasi Ankara dove potrà giocare con maggiore continuità rispetto all'ultima stagione in Italia. A Verona, intanto ritorna, Nicola Pesaresi. Il giocatore marchigiano arriva in prestito dalla Lube Civitanova, dove ha giocato nell'ultima stagione vincendo lo scudetto e la Coppa Italia. Pesaresi torna a Verona dopo avere già indossato la maglia gialloblu per quattro stagioni, dal 2012 al 2016, vincendo nella stagione 2015/2016 la Challenge Cup. Roberto Piazza, il tecnico che nella passata stagione ha allenato l'Azimut Modena vincendo la Supercoppa e terminando il rapporto con la società emiliana in anticipo, torna ad allenare in Polonia (l'ultima volta nel 2014-2015 sulla panchina dello Jastrzebski Wegiel). Ha firmato un contratto biennale con lo Skra Belchatow uno dei club più vincenti della Plusliga, il massimo campionato polacco. Invece per quanto riguarda la costruzione dei roster per il prossimo massimo campionato femminile Eleonora Lo Bianco è il nuovo acquisto della Pomì Casalmaggiore.

La titolatissima palleggiatrice di Borgomanero approda a Casalmaggiore e ritorna a essere allenata da coach Marcello Abbondanza dopo la stagione 2014/2015 al Fenerbahçe. Quando si dice Lo Bianco nella pallavolo è giusto dare un'occhiata al suo immenso palmares dove si trovano due campionati italiani, un campionato turco, tre coppe Italia, una coppa di Turchia, tre Champions league con squadre di Club e due coppe del Mondo, un campionato Mondiale e due campionati Europei con la Nazionale. Inoltre detiene il record assoluto di presenze con la maglia azzurra con 536 partite giocate. "Sono arrivata qui a Casalmaggiore e sono molto emozionata e contenta per l'accoglienza - dice Eleonora - per i tifosi che già mi hanno dimostrato grande affetto, per aver scelto questa società con cui spero davvero di vincere qualcosa. Ci vediamo a inizio stagione per un'annata, spero, di successi". Eleonora, eletta miglior palleggiatrice ai campionati Europei 2005 e 2009, nella Supercoppa italiana 2005, al Word gran prix 2006, alla coppa Italia 2010 e nelle edizioni del 2007 e del 2010 della Champions league, troverà anche gli altri acquisti della società, Imma Sirressi e Valentina Zago, e il tecnico Abbondanza appena sbarcato in Lombardia. Novità anche a Monza. Micha Hancock è la nuova palleggiatrice del Saugella Team Monza. Proveniente dalla squadra polacca dell'Impel di Breslavia, Hancock guiderà la regia della prima squadra femminile del Consorzio Vero Volley diretto in panchina dal tecnico Luciano Pedullà.
 






