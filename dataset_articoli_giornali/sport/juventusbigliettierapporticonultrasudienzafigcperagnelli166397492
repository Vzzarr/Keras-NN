

Andrea Agnelli (agf)






TORINO – Dopo la conquista di Coppa Italia e scudetto, in casa Juve la mente è già rivolta a Cardiff, ma alle porte c’è l’udienza che venerdì vedrà Andrea Agnelli chiamato a difendersi davanti alla sezione disciplinare della Figc del Tribunale federale nazionale. Nell’ambito della vicenda legata ai biglietti agli ultras, che ha visto il presidente bianconero testimoniare a Torino al processo ‘Alto Piemonte’ ed essere ascoltato dalla Commissione Antimafia a Roma, Agnelli era stato deferito per violazione dei principi di lealtà, correttezza e probità e dell’obbligo di osservanza delle norme e degli atti federali. Con lui, deferito anche il club per responsabilità diretta, oltre che il dirigente commerciale Francesco Calvo, il security manager Alessandro Nicola D’Angelo e il responsabile del ticket office Stefano Merulla. Tra i capi d’accusa mossi dal pm Giuseppe Pecoraro spicca il fatto che “tra la stagione sportiva 2011-12 a quantomeno tutta la stagione sportiva 2015-16”, al fine di mantenere l’ordine pubblico all’interno dei settori più caldi della tifoseria organizzata, Agnelli “non impediva a tesserati – si legge in un passaggio del deferimento – dirigenti e dipendenti della Juventus di intrattenere rapporti costanti e duraturi con i cosiddetti ‘gruppi ultras’, anche per il tramite e con il contributo fattivo di esponenti della malavita organizzata” e quindi “autorizzando la fornitura agli stessi di dotazioni di biglietti e abbonamenti in numero superiore al consentito”.
 
Tra la accuse mosse ad Agnelli e alla Juventus anche quella di aver favorito “consapevolmente” il fenomeno del bagarinaggio, con la procura federale che ipotizza la partecipazione personale del numero uno bianconero “a incontri con esponenti della malavita organizzata e della tifoseria ultras”. Davanti all’Antimafia, sia l’avvocato bianconero Luigi Chiappero che lo stesso Agnelli, avevano ammesso e ritenuto “un errore” l’aver consentito dotazioni di biglietti agli ultras, negando però ogni tipo di connessione con la ‘Ndrangheta e di conoscere, all’epoca dei fatti, la connotazione mafiosa dell’allora capo ultrà Rocco Dominello. Al processo che si terrà domani, con inizio alle ore 14, Andrea Agnelli interverrà in prima persona per ribadire davanti ai giudici la sua estraneità ai fatti. Ad assisterlo, assieme al legale juventino, anche il penalista Franco Coppi. Nel pool in difesa di Guido Calvo, invece, figura il legale del Milan, Leandro Cantamessa. Anche se la finale di Champions League contro il Real Madrid è alle porte, la Juventus non ha alcuna intenzione di chiedere il rinvio dell’udienza. La sentenza potrebbe arrivare dopo il 3 giugno. In base all’articolo 19 Agnelli rischia dalla semplice ammenda con diffida fino all’inibizione temporanea a svolgere ogni attività in seno alla Figc, con eventuale richiesta di estensione in ambito Uefa e Fifa, a ricoprire cariche federali e a rappresentare le società nell’ambito federale, indipendentemente dall’eventuale rapporto di lavoro.






