
            
            (ANSA) - MILANO, 30 MAG - "Essere presidente di una squadra
di calcio come l'Inter è stato un privilegio e anche
un'avventura. E tutto ciò è stato ancora più bello perché
dall'altro lato c'era una persona coraggiosa, con cui c'era
anche una 'solidarietà di spesa'. Quindi sono rimasto sempre
sinceramente affezionato a Silvio perché vivevamo le stesse
preoccupazioni, le stesse paure ma anche lo stesso coraggio di
andare avanti, la tenacia e il senso del dovere. È quello che ti
tiene attaccato e collegato alla squadra anche quando le cose ti
direbbero 'ma chi me lo fa fare'. Tutto ciò ha instaurato tra di
noi un'amicizia, nata ancora prima di Inter e Milan, che poi si
è rafforzata". Così Massimo Moratti ha parlato del suo rapporto
con Silvio Berlusconi, durante la cerimonia di consegna del
premio speciale Rosa Camuna 2017 assegnato dal governatore
lombardo Roberto Maroni ai due ex presidenti di Inter e
Milan.   
				          