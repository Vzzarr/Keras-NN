

Le lacrime del piccolo Thomas subito dopo l'incidente di Raikkonen 






BARCELLONA - Nella lotta tra i Gladiatori nell'arena di Barcellona la spunta Thomas, sei anni, il piccolo ferrarista che dall'Alta Francia di Amiens come il suo nuovo presidente si è calato nelle viscere di una Formula 1 show, calda, romantica, persino umana. Il suo idolo Kimi Raikkonen alla prima curva è intrappolato tra due auto, viene strusciato a destra (Bottas) e a sua volta gratta a manca (Verstappen) prima di arenarsi fuori pista con una ruota penzolante come la macchinina di un fumetto. Thomas piange disperatissimo sotto il cappellino col Cavallino e i cuffioni bianchi, sopra la tutina rossa ben stirata con tutti quegli stemmi colorati, proprio la stessa divisa degli uomini della Rossa, ma più piccola, piccolissima. L'immagine va in tv. Scuote il circo dei rudi. Thomas lo vanno a prendere, lo portano nel box di Kimi l'Iceman che si scioglie: foto, abbracci, happy end. Applausi.

Formula America. E formula pop. La storia di Thomas è un termometro del cambiamento cercato e voluto nel Circus, circo troppo distante dalla gente secondo gli americani dei nuovi proprietari di Liberty Media. Barcellona è stato il primo gran premio del nuovo corso, davvero: quasi 95 mila spettatori ieri, oltre 12 mila in più dello scorso anno. Pubblico aumentato per tutto il week end. Non solo rombi e strusci dei soliti noti nel paddock, ma spettacolo in mezzo e attorno. Titan The Robot che balla tra la gente, questo gigante di metallo alto due metri e mezzo che amava farlo soprattutto con Shakira. Fernando Alonso che passeggia con un prosciutto (iberico senz'altro) sulle spalle, osannato dalle folle. Le magliette sparate sugli spalti da signore (quasi) pon pon. Stile Nba, lo show è anche di chi lo guarda lo sport.
Thomas l'ha fatto vedere più di tutti. Un urlo al nuovo mondo. In quel momento anche a sua mamma Coraline, 40 anni, scende qualche lacrima ("Sono io l'amante della Ferrari in casa e a forza di parlarne mio figlio si è innamorato ") mentre a papà Jordan, 36, che di cognome fa Danel, la paternale certo su questo delicato punto famigliare non riesce. Una telecamera inquadra lo strazio del bimbo, i capelli biondi appiccicati sulla fronte e sulle tempie, la bocca spalancata e gli occhi spremuti dal dolore, ohohoooooooooo dice il pubblico, quello abituato alla ruvida lotta delle lamiere.



Thomas al box Ferrari con Raikkonen durante la gara



 
	         





È chiaro che qualcosa è successo. La foto di Thomas viene twittata dalla Fom, i detentori dei diritti commerciali del Circus, e rimbalza entusiasta in rete. La Ferrari è lesta a intercettarla con la direttrice commerciale e del marketing Lucia Pennesi che organizza con la Fom la riparazione dell'infelicità umana: lo vanno a prelevare con un'auto sotto l'ultima curva e lo accompagnano nel box di Kimi. Iceman si scioglie persino lui: fa la foto col bimbo che adesso sorride come tutto il male fosse sparito in un oplà, guarda il mio eroe eccolo qua nel "giorno più bello della nostra vita " dice madame Coraline. La famiglia della F1 ha rimarginato le distanze, allargato ai sentimenti. La tv racconta tutta la storia compreso l'happy end. Anche se è una fiction, è girata bene. Kimi regala a Thomas il berretto e un paio di scarpe. Le userà da grande. Ricorderà l'attimo in cui un bambino di sei anni vinse un premio, molto grande. E il Circo la sua piccola enorme popolarità.






