Il volto rigato dalle lacrime, le gambe che tremano, un microfono in mano, nell'altra la lettera d'addio alla maglia giallorossa. Francesco Totti si congeda così dalla Roma, dopo un giro di campo infinito e quell'ultimo pallone calciato in Curva Sud con sopra scritto "mi mancherai". "Non so se riuscirò a leggere queste poche righe" l'incipit con cui il capitano si rivolge ai 70 mila dell'Olimpico, in un silenzio surreale dopo i festeggiamenti per il successo sul Genoa e la qualificazione alla Champions League.