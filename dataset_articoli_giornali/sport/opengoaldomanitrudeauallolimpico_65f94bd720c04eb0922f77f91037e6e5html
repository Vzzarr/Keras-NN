
            
            (ANSA) - ROMA, 28 MAG - Sarà il premier canadese Justin
Trudeau l'ospite d'onore dell'evento Open Goal promosso dal Coni
e dall'As Roma. Domani mattina all'Olimpico partita amichevole
tra una squadra con alcune giocatrici della Fiorentina
femminile, vincitrice dello scudetto, e la Liberi Nantes,
composta da giovani migranti. Trudeau, di ritorno dal G7 di
Taormina, darà il calcio d'inizio, presenti il numero uno del
Coni Malagò e il presidente della Roma Pallotta. L'obiettivo
dell'evento è quello di affrontare la sfida globale
dell'integrazione dei migranti attraverso il calcio. I
protagonisti della giornata saranno i ragazzi  di ogni
nazionalità, religione, colore e razza accomunati solo dalla
gioia di giocare e rincorrere un pallone.   
				   Open Goal promuove e organizza tornei, partite e
manifestazioni alla presenza di autorità e personalità del
calcio e dello sport per permettere ai calciatori e ai club di
aiutare a perfezionare l'integrazione e l'amicizia tra i
rifugiati e le comunità che li accolgono.   
				          