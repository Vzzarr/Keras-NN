
            
            (ANSA) - SANTA MARGHERITA DI PULA (CAGLIARI), 29 MAG - "C'è
fiducia reciproca, nessun problema". Vincenzo Montella chiarisce
di non essere preoccupato per non aver ancora firmato il
prolungamento del contratto col Milan, in scadenza nel 2018.   
				"Quando arriverà il rinnovo? Non lo so, ho un contratto in
essere e lavorerò anche in vacanza, magari meno - ha sorriso
l'allenatore rossonero che con l'ad Marco Fassone è al 
workshop del Milan con gli sponsor, ospitato dal Forte Village
di Santa Margherita di Pula - Sono a disposizione della società,
rispetto i suoi tempi e desideri". Con i dirigenti Montella sta
pianificando il mercato che potrebbe portare un paio di top
player. "La società conosce i miei desideri e deve prendere le
decisioni: io posso dare degli indirizzi, poi certe scelte non
spettano a me, non voglio nemmeno questa responsabilità, voglio
fare l'allenatore", ha detto aggiungendo con una battuta:
"Chiederò agli sponsor di aumentare le loro quote, così magari
si riesce a prendere anche un terzo top player...".   
				          