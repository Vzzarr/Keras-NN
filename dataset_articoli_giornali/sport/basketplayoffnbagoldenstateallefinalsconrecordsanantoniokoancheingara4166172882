
SAN ANTONIO -  Golden State scrive un altro pezzo di storia. La squadra dei record non smette di far registrare primati su primati. I Warriors, infatti, vincono anche gara-4 della finale della Western Conference contro San Antonio e diventano la prima squadra nella storia della Nba ad approdare alle Finals per l'anello senza aver perso una partita in post-season. All'AT&T Center gli uomini di coach Kerr chiudono la pratica texana (guadagnando le terze finals consecutiva) con il punteggio di 129-115 e ora attendono la vincitrice di Cleveland-Boston, attualmente sul 2-1. Salvo risultati clamorosi dovrebbero essere LeBron e compagni ad approdare alla finalissima per quello che sarebbe il remake delle ultime due sfide per il titolo.

CURRY-DURANT SCHIANTANO SAN ANTONIO - Il successo che anche quest'anno spalanca ai Warriors le porte della finale è firmato da Stephen Curry con 36 punti e da Kevin Durant con una doppia doppia da 29 punti e 12 rimbalzi. Gli Spurs pagano le assenze di Kawhi Leonard, Tony Parker e David Lee e i 20 punti di Kyle Anderson non bastano per evitare la sconfitta, ma la serata è comunque indimenticabile per Manu Ginobili. Il 39enne argentino non ha ancora sciolto le riserve sul suo futuro, ma coach Popovich lo omaggia schierandolo nel quintetto titolare e il pubblico dell'AT&T Center lo saluta con una standing ovation al coro di 'Manu-Manu'. Intanto i Warriors, ancora senza il coach Steve Kerr alle prese con problemi di salute, si godono la vittoria.


Ginobili saluta il pubblico



 
	         




MATCH MAI IN BILICO - Una vittoria netta. Mai messa in discussione. Il 31-19 con cui si chiude il primo quarto è la rappresentazione perfetta di un match a senso unico. Senza i big, San Antonio non punge, mentre dall'altra parte Curry e Durant danno vita a uno show che sa di avvertimento per Cleveand e Boston. All'intervallo lungo il tabellone recita 65-51 per gli ospiti con gli Spurs che ci provano ad avvicinarsi, ma vengono puntualmente ricacciati dietro. Ginobili, Gasol e, soprattutto, Murray, evitano un passivo maggiore, ma Golden State non ha intenzione di umiliare l'avversario limitandosi solo a controllare il vantaggio fino alla sirena finale.






