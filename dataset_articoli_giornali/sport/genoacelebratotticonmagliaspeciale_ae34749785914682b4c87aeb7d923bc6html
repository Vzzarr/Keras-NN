
            
            (ANSA) - ROMA, 28 MAG - Non solo la Roma, anche il Genoa oggi
giocherà con una maglia 'celebrativa' dell'ultima partita in
maglia giallorossa di Francesco Totti. In un post diffuso sui
social dal club ligure appare infatti la casacca bianca con
striscia orizzontale rossoblù e stemma con cui la squadra di
Juric scenderà in campo oggi. Ma sul lato destro del petto
compare anche la scritta "Il Genoa Cfc saluta Francesco Totti".   
				Sul retro della maglia, sotto al numero, c'è invece l'altra
scritta "25 stagioni con una sola maglia, 785 presenze. 307
goal, campione del mondo nel 2006. Francesco Totti nella storia
del calcio".   
				          