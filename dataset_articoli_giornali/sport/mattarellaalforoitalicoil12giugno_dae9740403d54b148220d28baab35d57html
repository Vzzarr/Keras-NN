
            
            (ANSA) - ROMA, 31 MAG - Il presidente della Repubblica Sergio
Mattarella sarà presente al Foro Italico di Roma il 12 giugno,
tre giorni dopo il 103esimo compleanno del Coni, in occasione di
una giornata alla quale parteciperà tutto il mondo dello sport,
compresi gli atleti viventi della Walk of Fame. Lo ha annunciato
il presidente del Comitato olimpico nazionale italiano, Giovanni
Malagò, dopo la Giunta nazionale di oggi.   
				   Lo stesso Malagò, intanto, raccoglie da oggi l'eredità di
Franco Chimenti alla guida della Coni Servizi. L'incarico, a
seguito delle dimissioni del numero 1 della Federgolf per la sua
nomina a vicepresidente vicario del Coni, durerà fino a dopo le
Olimpiadi invernali di Pyeongchang 2018. Successivamente, il
testimone passerà all'attuale segretario generale del Comitato
Roberto Fabbricini.   
				          