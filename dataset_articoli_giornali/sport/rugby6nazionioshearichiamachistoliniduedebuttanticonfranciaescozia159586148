

Conor O'Shea (lapresse)

ROMA - Conor O'Shea, ct della Nazionale di rugby, ha convocato 31 giocatori per le ultime due giornate del 6 Nazioni che, l'11 marzo all'Olimpico di Roma e il 18 marzo al BT Murrayfield Stadium di Edinburgo, vedranno l'Italia scendere in campo contro la Francia e la Scozia. Gli azzurri si raduneranno a Roma, presso il Centro di Preparazione Olimpica "Giulio Onesti", nella serata di domenica per iniziare l'indomani la preparazione al derby latino per eccellenza dell'11 marzo, contro la Francia attuale detentrice del "Trofeo Garibaldi".

DUE DEBUTTANTI, RIENTRA CHISTOLINI -  Due gli atleti alla prima convocazione assoluta inseriti in rosa dallo staff tecnico per l'ultima fase del Torneo: il mediano di apertura ed estremo del Rugby Calvisano, Matteo Minozzi, e l'ala/estremo della Benetton Treviso, Luca Sperandio, entrambi classe 1996, sono i due volti nuovi del gruppo azzurro e si aggiungono a Federico Ruzza, seconda linea delle Zebre già convocato, senza aver ancora debuttato, per le prime tre giornate. Rispetto al gruppo che ha preparato la gara contro l'Inghilterra rientra in gruppo il pilone destro Dario Chistolini, recuperato dal trauma contusivo alla coscia subito contro l'Irlanda e preferito a Michele Rizzo, mentre l'apertura Tommaso Allan ed il seconda linea Joshua Furno sono indisponibili, rispettivamente, per la lussazione all'acromion claveare sinistro riportato a Twickenham (previsti per lui 30 giorni di riposo) e per completare presso il proprio club il recupero da un fastidioso problema muscolare.

I CONVOCATI -  Piloni: Pietro Ceccarelli (Zebre Rugby), Dario Chistolini (Zebre Rugby), Lorenzo Cittadini (Aviron Bayonnais), Andrea Lovotti (Zebre Rugby), Sami Panico (Pataro' Calvisano); tallonatori: Tommaso D'Apice (Zebre Rugby), Ornel Gega (Benetton Treviso), Leonardo Ghiraldini (Stade Toulousain); seconde linee: George Fabio Biagi (Zebre Rugby), Marco Fuser (Benetton Treviso), Federico Ruzza (Zebre Rugby), Andries Van Schalkwyk (Zebre Rugby); flanker/N.8: Simone Favaro (Glasgow Warriors), Maxime Mata Mbanda' (Zebre Rugby), Francesco Minto (Benetton Treviso), Sergio Parisse (Stade Francais), Abraham Jurgens Steyn (Benetton Treviso); mediani di mischia: Giorgio Bronzini (Benetton Treviso), Edoardo Gori (Benetton Treviso), Marcello Violi (Zebre Rugby), mediani d'apertura: Carlo Canna (Zebre Rugby), Matteo Minozzi (Pataro' Calvisano); centri: Tommaso Benvenuti (Benetton Treviso), Tommaso Boni (Zebre Rugby), Michele Campagnaro (Exeter Chiefs), Luke Mclean (Benetton Treviso); ali: Giulio Bisegni (Zebre Rugby), Angelo Esposito (Benetton Treviso), Giovambattista Venditti (Zebre Rugby); estremi: Edoardo Padovani (Zebre Rugby), Luca Sperandio (Benetton Treviso).






