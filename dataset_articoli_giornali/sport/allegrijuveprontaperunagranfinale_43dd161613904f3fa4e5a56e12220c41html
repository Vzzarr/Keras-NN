
            
            (ANSA) - BOLOGNA, 27 MAG - La Juve sta bene, meglio non
potrebbe. Vincente, in forma, con tutti gli uomini a
disposizione. Pronta "per fare una gran finale", dice
Massimiliano Allegri al termine della partita vinta al 94' a
Bologna. La settimana di Cardiff è già scandita: domani giorno
di riposo, "poi lunedì cominciamo a preparare la partita, a
questo punto serve un grande risparmio di energie per
sprigionarle tutte nella finale. Serve attenzione ai dettagli e
ci vuole un po' di buona sorte", aggiunge, mettendo nel mirino
il Real. Allegri è contento, "per i ragazzi, perché abbiamo
chiuso con una vittoria, perché abbiamo fatto 91 punti che sono
una cosa importante in un campionato di alto livello. Dovevamo
chiudere bene, l'abbiamo fatto nel migliore dei modi, con
un'ottima mezz'ora finale e una bella reazione". Ormai è
recuperato anche Khedira: "Ha fatto alcune strappate delle sue -
ha detto il tecnico - qualche buon inserimento. Era la
prestazione che mi aspettavo da lui, ha una settimana ancora per
migliorare la condizione.   
				          