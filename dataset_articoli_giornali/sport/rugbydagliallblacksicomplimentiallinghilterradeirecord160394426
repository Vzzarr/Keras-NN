

(reuters)

Il primo a congratularsi è stato Steve Hansen, allenatore degli All Blacks che da ieri dividono con l'Inghilterra il primato del maggior numero di partite consecutive vinte (18) da una nazione di rugby appartenente al Tier 1, la migliore fascia ovale.

I Bianchi hanno battuto la Scozia a Twickenham, eguagliando il primato neozelandese: sabato prossimo a Dublino - in una città che il giorno dopo San Patrizio, in piena festa irish, sarà presa d'assalto da migliaia di tifosi inglesi - cercheranno di fare ancora meglio, affrontando l'Irlanda nell'ultimo turno del Sei Nazioni.

Hansen ha parlato alla radio della Bbc complimentandosi col suo omologo, Eddie Jones: "Eddie ha imposto una volontà e un desiderio che probabilmente non c'erano mai stati prima: l'Inghilterra è sempre stata ricca di talenti, ma forse mancava la determinazione di lavorare duro. Non era colpa dei giocatori, a volte succede nella vita: poi un giorno arriva qualcuno come un genitore, un insegnante o - appunto - Eddie Jones. E instilla un'etica del lavoro, crea una visione futura che entusiasma la gente a fa loro cambiare le abitudini". Nel ranking mondiale la differenza tra All Blacks e l'Inghilterra si assottiglia sempre di più: le due squadre non si incontrano dal 2014. "Chi vincerà la prossima sfida? Da allenatore neozelandese, spero noi. Ma Jones direbbe lo stesso. Di sicuro sarà una partita incredibile", ha risposto Hansen.
 
A Parma battute anche le azzurre.
Continua il momento negativo azzurro nel Sei Nazioni: oggi anche la formazione femminile (così come venerdì la U20) è stata battuta dalla Francia: 5-28 il risultato del match disputatosi a Parma, per le ragazze di Di Giandomenico una meta di Este. Gli uomini del ct O'Shea riprendono domani la preparazione in vista dell'ultimo appuntamento del Torneo, sabato a Murrayfield: contro la Scozia non ci sarà Campagnaro, uscito nel finale dell'incontro dell'Olimpico. Il trequarti si è infortunato ad una spalla e starà fuori per 4 settimane, al suo posto è stato convocato Mattia Bellini delle Zebre.






