
            
            (ANSA) - ROMA, 29 MAG - Si terrà domani alle ore 15 a
Roma, presso il Salone d'Onore del Coni, la celebrazione della
settima edizione del Premio 'Enzo Bearzot',
riconoscimento promosso dall'Unione Sportiva Acli con il
patrocinio della Figc. Il premio sarà consegnato a Maurizio
Sarri.  A premiare l'allenatore del Napoli saranno il presidente
dell'Us Acli Damiano Lembo, il numero uno della Figc Carlo
Tavecchio, e il presidente del Coni Giovanni Malagò. Tanti gli
ospiti illustri che prenderanno parte alla cerimonia, tra cui
spicca la presenza del patron del Napoli, Aurelio De Laurentiis.   
				Il tecnico del Napoli succede a Claudio Ranieri ed è stato
scelto da una prestigiosa giuria presieduta da Tavecchio e Lembo
e formata da direttori e capi redazione delle più importanti
testate italiane, sportive e nazionali, alcuni dei quali saranno
presenti all'evento di domani.   
				          