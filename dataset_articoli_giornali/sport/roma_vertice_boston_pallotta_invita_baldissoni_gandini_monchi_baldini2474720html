Jim Pallotta ha programmato un vertice a Boston per gettare le basi sulla prossima stagione. Il presidente della Roma è partito questa mattina per gli Stati Uniti, mentre il direttore generale Baldissoni, l’amministratore delegato Gandini e il direttore sportivo Monchi lo stanno raggiungendo con il volo in partenza da Fiumicino alle 15.20. Al vertice sarà presente anche il consulente Franco Baldini, che da oltre un anno opera dietro le quinte della società di Trigoria. Tra i punti fondamentali del meeting la scelta del nuovo allenatore, che con ogni probabilità sarà Eusebio Di Francesco (possibile che anche lui raggiunga la dirigenza a Boston nei prossimi giorni), poi la definizione del mercato, il budget da stanziare per gli acquisti e il punto sulle cessioni. Da non trascurare anche il futuro di Totti: Francesco ha chiesto in più di un’occasione un ruolo determinante all’interno del club (magari da vicepresidente), mentre Monchi gli ha proposto di lavorare accanto lui. C’è ancora un enorme punto interrogativo su cosa sceglierà di fare Capitano più importante della storia romanista, magari a Boston si deciderà anche del suo destino.