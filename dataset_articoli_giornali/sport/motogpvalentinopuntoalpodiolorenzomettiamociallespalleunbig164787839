

Valentino Rossi (ansa)






JEREZ (SPAGNA) - Valentino racconta che in mattinata era contento: "Tra i primi cinque, un passo non fantastico ma buono". Poi però. "Non sono stato all'altezza di una bella qualifica, mi è mancato il giro". Non è soddisfatto, no: "Problemi in entrata e in accelerazione". In particolare con la gomma davanti. "Qui le Yamaha sono sempre andate forte, ma quest'anno le Honda si adattano meglio alle nuove Michelin. Servono quelle di mescola dura, però con noi non funzionano e allora metteremo le medie". Domani farà molto caldo. "Sulla carta, potrebbe aumentare il gap. Ma non è detto. E poi, speriamo di fare come ad Austin e trovare una soluzione dopo il warm up". Dice di puntare ad una bella gara. "E al podio, anche se sarà dura: dovrò fare i conti con Viñales, soprattutto con Crutchlow ma anche con Zarco, Folger e Lorenzo". 

LORENZO: "SPERIAMO IN UNA BELLA PARTENZA" -  Il maiorchino continua a progredire. "E' stata una bella giornata, eravamo sempre tra i primi ma nelle qualifiche è andata male. Peccato. Però il passo c'è, siamo a 2 decimi da quello delle Honda. L'importante sarà partire bene, la pista mi piace e in staccata - così come sulla velocità di punta - andiamo anche meglio delle Yamaha. Speriamo di metterci dietro qualcuno di importante".






