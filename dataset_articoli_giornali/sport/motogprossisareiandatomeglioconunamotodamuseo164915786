
JEREZ. "Una volta, le cose cambiavano da un campionato all'altro. Adesso succede nel giro di qualche ora: quello che funziona nel warm up del mattino, non vale più il pomeriggio della gara".

 Valentino e il peggior fine settimana della stagione.
"Cattive sensazioni da venerdì. Abbiamo lavorato tanto per cercare di capire cosa non andava: stiamo ancora indagando. Oggi forse comparando i dati di questi 3 giorni con quelli dell'anno passato...".
MotoGp, a Jerez vince Pedrosa: Rossi è solo decimo
Se avesse corso con la M1 del 2016, avrebbe fatto sicuramente meglio.
"In effetti, Zarco e Folger sono andati più forte di me. Ma credo che la mia vecchia moto - quella con cui avevo dominato un anno fa su questa pista - ormai sia ad Iwata, pronta per il museo. E poi, la nuova M1 funziona. Tranne in questi giorni".

Le Honda erano imprendibili. Qui, dove sono sempre state in difficoltà.
"Appunto. E' per questo che dico: non sai mai cosa può accadere da un momento all'altro. Vinales nel warm up sembrava il più veloce, e 4 ore dopo era pure lui nei guai".

Le Michelin continuano a non convincere. Di sicuro non favoriscono nessuno in particolare.
"Nelle prime due gare la Yamaha è imbattibile. Nelle altre due è toccato alla Honda. Ogni gran premio è come un mini campionato del mondo, dove può succedere di tutto".

Alla viglia diceva: speriamo di trovare la soluzione all'ultimo momento.
"Ma ieri mattina ci siamo resi conto che proprio con il pneumatico duro davanti non andava. Però il morbido non sarebbe durato. Allora abbiamo rivoluzionato tutto poco prima del via, rischiando: troppo facile, ora, dire che avremmo dovuto essere più prudenti".

Decimo posto. Così male solo 4 anni fa a Le Mans.
"E fortuna che sono passato sotto il traguardo, negli ultimi 5-6 giri sembrava si stesse rompendo tutto. Magari questi punticini saranno utili in futuro".

Stamani ancora sulla pista andalusa, per una serie di test.
"Dobbiamo provare cose nuove. E soprattutto capire come comportarci con le Michelin di quest'anno".

Proverete anche la famosa gomma salva-Valentino che era stata bocciata dagli altri piloti in Argentina.
"Non credo farà la differenza".

Valentino resta in testa al mondiale.
"Ma gli altri si sono fatti sotto. Siamo in 4 in 10 punti. E Pedrosa in questa stagione sarà competitivo su tutti i circuiti. Lo vedo in gran forma".

Tra due settimane in Francia.
"Nei test a Le Mans siamo andati bene, sono fiducioso. Spero proprio di tornare a divertirmi".

LE PROVE - Prove in chiaroscuro per Yamaha. E' di Maverick Vinales la moto più veloce nei test di Jerez, ma per Valentino i problemi continuano. Lo spagnolo in  1'38''635 ha preceduto di un soffio il campione del mondo della Honda, Marc Marquez (+0"002) e Pedrosa (+0"081). Ottimo quarto tempo per l'Aprilia di Aleix Espargarò (+0"364) davanti alle due Ducati di Andrea Dovizioso (+0"395) e Jorge Lorenzo (+0"489). Chiude lontanissimo Rossi ancora in difficoltà: il pilota pesarese non va oltre un 21/o tempo a quasi due secondi dai migliori (+1"828).






