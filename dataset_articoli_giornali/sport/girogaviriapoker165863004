
TORTONA - La volata più bella. Nel poker calato da Fernando Gaviria, dominatore delle volate di questo Giro d'Italia, il numero fatto a Tortona è da incorniciare. Nel rettilineo finale il suo treno della Quick Step Floors si disunisce, Richeze dà tutto convinto di avere alle spalle il suo capitano: ma è tutto frutto di illusione. Gaviria è dietro, staccato e apparentemente senza speranze, mentre Sam Bennett finalmente si appresta a raccogliere quanto seminato dal lavoro della sua squadra, la Bora. Poi però in duecento metri viene scritto un romanzo. Il colombiano trova un varco alle transenne, l'esperienza della pista è decisiva: gli altri 'colpevolmente' glielo lasciano, e lui si trasforma in un puma, predatore che non lascia scampo allo stesso Bennett ed a Stuyven.  
 
Finale intenso nel giorno in cui, dopo aver reso omaggio a Gino Bartali, il Giro va  sulle strade di Coppi. Traguardo a Tortona, per la seconda volta sede di arrivo: la prima, nel 1989, vide la vittoria del danese Jesper Skibby, per i più attenti ai particolari quello che partiva come un razzo in discesa in una celebre sigla di ciclismo di qualche anno fa. Se verso Reggio Emilia un paio di GPM interrompevano la continuità, il percorso verso odierno è una tavola da biliardo.

Praticamente vicine allo zero le possibilità che arrivi la fuga, ma i tre davanti presentano un interessante assortimento. C'è il promettente Vincenzo Albanese, uno che in fuga non entra per caso. Lo ricordiamo protagonista per lunghi tratti anche all'Amstel Gold Race, per un neoprof non è poco. Matej Mohoric è uno sloveno che cerca un salto di qualità dato frettolosamente per scontato: per ora i risultati sono inferiori ad attese giustificate dai due titoli mondiali in serie (juniores e Under 23 tra il 2012 e il 2013). Il terzo poi è un classico. Plauso a Pavel Brutt, non solo per la romanzesca inquietudine che lo spinge sempre in avanscoperta, ma per il fatto di farlo dopo una caduta rovinosa nella recente cronometro.

Complessivamente è una frazione in cui succede poco, tanto che fino all'adrenalina finale le cose interessanti vanno attinte dall'esterno. Notizie serie, come la procedura di licenziamento avviata dalla Bardiani dopo la scontata positività doping alle controanalisi di Pirazzi e Ruffoni. Malinconiche, come l'addio di Geraint Thomas, che risente della caduta al Blockhaus e lascia il team Sky senza capitano: "Sto soffrendo da allora, ho avuto un problema alla spalla che è gestibile ma il mio ginocchio è andato peggiorando di giorno in giorno. Ovviamente non è mai bello lasciare una corsa così presto, ma si tratterebbe più di sopravvivere che di correre..."
Frivole, con il Team Sunweb, quello della maglia rosa Dumoulin (difesa abbastanza tranquilla del primato), che si dimenticato in albergo Simon Geschke. "Qualcuno può darmi un passaggio fino alla partenza?", lo scherzoso tweet del tedesco accompagnato dalla posa stile autostop prima dell'ovvio recupero.
 
In gara il fattore di rischio è rappresentato dal vento. Soffia forte e laterale per lunghi tratti, crea anche qualche ventaglio. Insomma, soprattutto per le squadre dei big un bel fattore di stress. Chi invece immune a fattori esterni è Gaviria: è il primo colombiano a vincere quattro tappe al Giro d’Italia. Prima di lui, solo Damiano Cunego aveva vinto quattro tappe al Giro all'età di 22 anni (nel 2004).. Insommea, vento o non vento, treno o non treno, la sua è una superiorità schiacciante anche se ... "Sono uscito male dal curvone, ero attardato e, per un attimo, ho anche pensato di non potercela fare.Non è mai facile vincere una volata e non lo è soprattutto quando sei costretto a confrontarti con determinati avversari".

ORDINE D'ARRIVO
1. Fernando Gaviria          (Col-Quick Step)     in 3h47'45"
2. Sam Bennet                (Irl-Boh)                   s.t.
3. Jasper Stuyven            (Bel-Trek)                  s.t.
4. Roberto Ferrari           (Ita)                       s.t.
5. Ryan Gibbons              (Saf)                       s.t.
6. Rudiger Selig             (Ger)                       s.t.
7. Sacha Modolo              (Ita)                       s.t.
8. Caleb Ewans               (Nzl)                       s.t.
9. Andrè Greipel            (Ger)                       s.t.
10. Viacheslav Kuznetzov      (Rus)                       s.t.
CLASSIFICA GENERALE
1. Tom Dumoulin           (Ned-Sunweb)       in 56h28'53"
2. Nairo Quintana         (Col-Movistar)      a     2'23"
3. Bauke Mollema          (Ned-Trek)          a     2'38"
4. Thibaut Pinot          (Fra)               a     2'40"
5. Vincenzo Nibali        (Ita)               a     2'47"
6. Andrey Amador          (Crc)               a     3'05"
7. Bob Jungels            (Lux)               a     3'56"
8. Domenico Pozzovivo     (Ita)               a     3'59"
9. Tanel Kangert          (Est)               a      s.t.
10. Ilnur Zakarin          (Rus)               a     4'17"
12. Steven Kruijswijk      (Ned)               a     6'07"
15. Adam Yates             (Gbr)               a     6'52"
32. Tejay Van Garderen     (Usa)               a    27'25"



 






