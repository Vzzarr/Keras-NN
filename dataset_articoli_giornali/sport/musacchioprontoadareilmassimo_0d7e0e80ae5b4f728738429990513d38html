
            
            (ANSA) - MILANO, 30 MAG - "Darò il massimo per questa
squadra, in ogni allenamento e in ogni partita". Mateo Musacchio
inizia la sua nuova avventura calcistica con una promessa di
dedizione al Milan, che lo ha acquistato per circa 18 milioni di
euro dal Villarreal, portando a termine un'operazione tentata
anche un anno fa dalla vecchia dirigenza rossonera. "La
trattativa è iniziata l'estate scorsa ed è durata parecchi mesi,
ora sono qui e sono molto felice", ha detto a Milan Tv il
difensore centrale argentino, che possiede il passaporto
italiano. "Il Milan ha una grande storia, ha vinto tanti titoli,
so cosa significa indossare questa maglia e darò sempre il
massimo", ha garantito Musacchio, pronto ad affrontare con il
Milan l'Europa League, che ha giocato nelle ultime 3 stagioni
con il Villarreal, arrivando in semifinale nel 2015-16. "E' una
competizione importante, è bello giocarla perché ci sono grandi
squadre, come si è visto negli ultimi anni - ha spiegato
l'argentino -.Voglio decisamente fare bella figura in Europa
League".   
				          