
            
            (ANSA) - ROMA, 30 MAG - "Chi sarà il prossimo allenatore
della Roma? Stiamo ancora lavorando, ma gran parte del lavoro è
stato fatto. La priorità era ovviamente quella di far rimanere
Spalletti. Ma abbiamo anche lavorato in parallelo per trovare
altre opzioni in caso di partenza di Luciano. Sappiamo già chi
vogliamo a capo del progetto sportivo e stiamo lavorando per
questo". Così il ds della Roma, Monchi, in una intervista al
canale televisivo giallorosso. "La Roma cerca un allenatore che
abbia le idee chiare, che sia dedito al lavoro, che sappia
abbracciare la filosofia della società, che trasmetta i valori
del club e che sia un vincente. Penso che in questi cinque
aspetti possa essere riassunto il profilo di tecnico che
vogliamo per il futuro" aggiunge Monchi, prima di sottolineare
l'importanza della qualificazione diretta alla Champions: "Ci
consente di avere una presenza più forte sul mercato e di avere
gli argomenti per poter convincere i giocatori a venire".   
				          