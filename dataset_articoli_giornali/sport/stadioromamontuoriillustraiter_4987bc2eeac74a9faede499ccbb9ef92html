
            
            (ANSA) - ROMA, 01 GIU - La delibera sullo Stadio della Roma
"la prossima settimana passerà in giunta e subito dopo inviata
alle commissioni ed entro il 14 giugno arriverà in Assemblea
capitolina. E' un progetto complesso ma il ruolo
dell'amministrazione resta quello di garantire l'interesse
pubblico per l'intera città in un confronto continuo e
trasparente". Così su Fb l'assessore all'Urbanistica Luca
Montuori. "La tabella di marcia definita dall'amministrazione
procede come previsto. Dopo aver incontrato le opposizioni, ieri
in commissione pubblica congiunta Urbanistica-Mobilità insieme
all'assessore Meleo abbiamo illustrato il progetto di Tor di
Valle e le opere pubbliche previste". "Sulla Roma-Lido abbiamo
individuato una serie di investimenti economici che ci
permetteranno di migliorare la flotta dei treni attraverso il
recupero di alcuni convogli, che avevamo, e l'acquisto di altri.   
				L'obiettivo è arrivare a un treno ogni 4-5 minuti", conclude.   
				          