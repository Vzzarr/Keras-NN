

Valentino Rossi (ansa)






ROMA - Loris Capirossi è sicuro, prima o poi nascerà un nuovo Rossi. Lo ha detto a 'Tutti Convocati', trasmissione su Radio 24, in merito al futuro ritiro dalle corse di Valentino: "Nell'immediato soffriremo, ma poi ne troveremo un altro. A livello mediatico italiano qualcosa mancherà perché Valentino ha un seguito incredibile di tifosi. Ma si diceva così anche quando Agostini doveva smettere", ha spiegato 'Capirex'. L'ex pilota, però, è sicuro che ci sia un erede da qualche parte: "Poi arrivano nuovi talenti e nuovi piloti, anche visi simpatici, che gli danno del gas. E' una ruota che gira. Altrimenti lo facciamo correre fino ad ottant'anni...", ha scherzato.

"A DUCATI SERVE UN PILOTA IGNORANTE" - Sul momento non facile della Ducati: "Mi metto nei panni di Lorenzo e secondo me Lorenzo si aspettava senza dubbio una moto diversa, non quella che ha trovato. La Ducati è una moto competitiva, che ha degli alti e dei bassi, negli ultimi anni li abbiamo visti competitivi in alcune piste su altre no. Sulle piste in cui soffre bisogna guidarla con cattiveria e questa cattiveria Lorenzo non ce l'ha. Lorenzo - ha aggiunto - è un pilota velocissimo, un pilota pulitissimo, però la Ducati ha bisogno di un pilota 'ignorantè come dicono in Romagna. Dovizioso in parte è un 'ignorantè invece Lorenzo no".

"CHE RIVALITA' TRA GLI SPAGNOLI" - "Marquez-Vinales? Devo dire che c'è una rivalità non da poco tra loro due, perché c'è una storia alle spalle, sono rivali da quando erano bambini e tanto più sembra che da bambini Vinales fosse più forte di Marquez", ha continuato Capirossi. "Adesso stiamo parlando di due talenti incredibili, chiaramente Marquez non ha nulla da dimostrare perché di titoli ne ha vinti 3. Invece Vinales è arrivato di prepotenza, ha cominciato subito a fare sul serio, ed è bello che la rivalità ci sia, l'importante è che sia correttezza in pista".

LOTTA PER IL TITOLO - Ma in testa al campionato c'è Valentino: "Di questa rivalità - ha evidenziato - può godere il nostro Rossi, che non è in testa alla classifica per caso. Sta andando davvero fortissimo, a 38 anni sta dimostrando di avere una scorza e un carattere veramente forte". Ma forse non basterà per lottare fino in fondo per il titolo: "Quest'anno probabilmente gli manca un pizzico di velocità per inserirsi nella lotta tra Marquez e Vinales. Non sempre si può inserire, in qualche occasione sarà li insieme a loro a giocarsi la vittoria, potrà portare a casa qualche vittoria, l'importante è non fare gli errori che ha fatto l'anno scorso, deve essere costante e portare a termine tutte le gare, tutti i risultati, e alla fine - ha concluso Capirossi - quando mettiamo insieme tutti i punti, poi vediamo...".






