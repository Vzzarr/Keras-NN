
            
            (ANSA) - MILANO, 28 MAG - "Buena suerte, Rodri e Juan Pablo:
l'Inter sarà sempre casa vostra!". Il club nerazzurro, sul
proprio sito, saluta Palacio e Carrizo che questa sera contro
l'Udinese giocheranno la loro ultima partita con la maglia
dell'Inter. I due giocatori sono in scadenza di contratto e dopo
cinque stagioni lasceranno Milano. Palacio, ricorda l'Inter, ha
segnato 58 reti (39 in Serie A, 6 in Coppa Italia e 13 nelle
competizioni europee). "La maglia onorata sempre, durante ogni
singolo minuto di gara. Sono tanti i ricordi che ci legano al
Trenza - scrive il club -, a cominciare da quel fantastico colpo
di tacco che decise il derby del dicembre 2013. Un attaccante
dotato di una intelligenza tattica sopra la media, votato al
gioco di squadra e al sacrificio, capace persino di indossare i
guanti da portiere in difesa dei nostri colori". Belle parole
anche per Carrizo di cui viene ricordata l'estrema
professionalità: "Un punto di riferimento importante all'interno
dello spogliatoio nerazzurro".   
				          