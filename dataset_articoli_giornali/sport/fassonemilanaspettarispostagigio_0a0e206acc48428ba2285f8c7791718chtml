
            
            (ANSA) - CAGLIARI, 28 MAG - La trattativa fra il Milan e
Gianluigi Donnarumma "non è una partita a scacchi, né un
giallo". Lo ha spiegato l'ad rossonero Marco Fassone, chiarendo
che il portiere "è stato il primo giocatore incontrato" dalla
nuova dirigenza per parlare di rinnovo: "stiamo facendo
ragionevoli sacrifici per trattenerlo, ci aspettiamo una
risposta". 
   Dopo l'ultima partita del campionato, persa a Cagliari,
Fassone ha parlato anche di Vincenzo Montella, pure lui con un
contratto in scadenza nel 2018. "Montella è certamente il nostro
allenatore del prossimo anno - ha dichiarato -. Si lavora molto
bene con Vincenzo. Sono convinto che sarà l'allenatore che ci
riporterà in alto".   
				          