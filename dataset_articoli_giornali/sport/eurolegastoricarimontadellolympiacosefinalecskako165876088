

Vassilis Spanoulis (ap)






Sarà Fenerbahce-Olympiacos la finale di Eurolega. Dopo il Cska Mosca, sconfitto nella prima semifinale dai greci (78-82), è uscita anche l'altra grande favorita per la vittoria finale, il Real Madrid. Gli spagnoli si sono inchinati (84-75) a Datome e compagni che, così, guadagnano la possibilità di vendicare la sconfitta incassata all'overtime lo scorso anno dal Cska Mosca nella finale di Berlino. Per la seconda volta consecutiva i gialloneri proveranno ora a regalare il primo trionfo in Eurolega alla Turchia. L'Olympiacos, invece, andrà a caccia del 4° titolo dopo le vittorie del '97, 2012 e 2013.
 
FENERBAHCE, GARA DOMINATA DALL'INIZIO ALLA FINE - Vittoria meritatissima da parte degli uomini di Obradovic che hanno condotto dall'inizio alla fine, toccando il massimo vantaggio di 16 punti al 31' (68-52) proprio grazie a una tripla di Datome. Il Fenerbahce ha fatto la differenza tirando benissimo dalla media distanza (60% da due contro il 41% dei rivali) e dominando sotto le plance (33 rimbalzi contro 21). Straordinaria la prova di Udoh (18 punti, 12 rimbalzi e 8 assist) ma bene, nel complesso è andata tutta la squadra che ha portato altri tre uomini in doppia cifra: Bogdanovic (14), Vesely e Kalinic (12 a testa). Datome è stato in campo 13' dando il suo prezioso contributo, specie nei momenti chiave dell'ultimo quarto. Ha chiuso, alla fine, con 8 punti. Al Real non sono bastati i 28 punti di Llull e i 21 di Carroll.
 
OLYMPIACOS, SUCCESSO ALLO SPRINT - L'altra semifinale se l'è aggiudicata (78-82) l'Olympiacos, in grado di rimontare il Cska Mosca dopo essere stato per 38' in svantaggio. I greci hanno messo la testa avanti per la prima volta a 1'53" dal termine con una tripla di Spanoulis. Il fuoriclasse ha trascinato i biancorossi - insieme a Green - con 10 punti nel quarto quarto, dopo averne realizzati solo 4 nei primi tre. Vinto il confronto con l'altra stella della partita, l'ottimo Teodosic (23 punti), che dopo una tripla importante per il 76-76 non è riuscito a gestire - come i compagni - il finale di partita. Ancora una volta i greci realizzano una rimonta incredibile sul Cska, dopo quella che nel 2012 valse il titolo allo scadere con il tiro di Printezis (14 punti oggi).
 
PRIMA COMANDA IL CSKA - Una sconfitta bruciante per i campioni in carica, che cedono lo scettro d'Europa dopo aver condotto la partita. Avanti 18-12 in un primo quarto difensivamente perfetto, sono riusciti  a chiudere a più sette il primo tempo (40-33), dopo aver toccato anche il +12 nel corso del secondo quarto. La terza frazione è quella in cui l'Olympiacos ha suonato la carica, grazie a uno scatenato Mantzaris: 4 triple decisive per favorire la rimonta, l'ultima, quella che vale il -4 (64-60) allo scadere del terzo. Un canestro che cambia l'inerzia della partita, e apre allo show di Spanoulis: il play prima accorcia le distanze, poi realizza i due punti del 69-69. Poi lo show del finale, che vanifica le giocate di De Colo (16, ma male nel quarto decisivo) e Jackson.
 
POI LE TRIPLE DI GREEN - Ma Spanoulis non è l'unico giocatore dei greci a essere sbocciato nel finale. L'altro eroe di giornata è Erick Green in grado di realizzare due triple di importanza capitale nell'ultima frazione. La prima sul 69-64 Cska, la seconda quella del definitivo vantaggio Olympiacos sul 76-76. L'ex Montepaschi - e stella a Virginia Tech - si iscrive nella storia di queste Final Four anche con i due liberi che sigillano il risultato finale: 8 punti totali per l'americano, tutti nel quarto quarto. Poi l'esultanza e le parole di capitan Spanoulis a fine partita: le fatiche degli ateniesi non sono finite.






