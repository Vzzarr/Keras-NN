

Sergio Parisse (ansa)

EDINBURGO -  Chiudere con onore. Resta questo all'Italrugby in vista dell'ultimo appuntamento del 6 Nazioni: già sicuri dell'ultimo posto con cucchiaio di legno annesso, gli azzurri sono chiamati a un'impresa sabato alle 12:30 (in Italia le 13:30) sul prato del Murrayfield di Edinburgo contro la Scozia se vogliono vincere almeno una gara dopo i ko contro Galles, Irlanda, Inghilterra e Francia.

PARISSE SI AFFIDA ALLA STORIA -  In una sala stampa particolarmente affollata, il portavoce degli azzurri è stato capitan Sergio Parisse, che ha ricordato la vittoria contro gli scozzesi di due anni fa: "Nel 2015 affrontavamo questa partita in condizioni differenti, avevamo molti infortunati e vincemmo con due esordienti in campo dal primo minuti, contro ogni pronostico. E' un bel ricordo, una grande soddisfazione, ma domani affronteremo una Scozia che arriva sì da una sconfitta pesante, ma che ha disputato un grande 6 Nazioni, facendo vedere un bellissimo rugby. Speriamo di far bene, di evitare quei momenti morbidi che ci sono costati le sconfitte di queste settimane". Ci vorrà un'altra Italia rispetto al ko contro la Francia di una settimana fa: "L'efficacia sui punti d'incontro da parte di noi avanti sarà decisiva - ha proseguito il capitano - per evitare di mettere la Scozia sul piede avanzante. Palla in mano, nel gioco aperto, i trequarti scozzesi sono davvero pericolosi, noi dovremo essere aggressivi, più fisici che mai, non metterli in condizione di innescare la loro linea arretrata. Dobbiamo giocare concentrati per 80 minuti e non 40".

LA RICETTA PER IL FUTURO -  Al di là del risultato di Scozia-Italia, Parisse lancia uno sguardo verso il futuro indicando le linee guida per una crescita dell'Italrugby che, nonostante l'enorme tifo, fatica in termini di risultati: "In tutte le partite che abbiamo giocato abbiamo fatto vedere belle cose sia in attacco che in difesa, sia con gli avanti che con i trequarti. Ma per reggere ottanta minuti, dobbiamo mettere tutti i nostri giocatori nelle condizioni di avere la giusta attitudine e questo non può che avvenire creando alla Benetton Treviso ed alle Zebre un ambiente più vincente. La Scozia, in questo senso, è un esempio: erano il fanalino di coda del PRO12 ed oggi hanno due squadre ai quarti della Champions Cup".

VENDITTI: "DIFESA CHIAVE DEL MATCH" -  In conferenza stampa Parisse è affiancato per l'occasione dall'ala Giovanbattista Venditti, fresco di laurea in Scienze della Nutrizione: "Contro la Francia abbiamo fallito molti placcaggi, ma l'errore individuale spesso è frutto di una scarsa attenzione collettiva. Sabato la nostra disciplina e la nostra capacità di attenerci appieno al piano di gioco difensivo saranno la chiave del match".






