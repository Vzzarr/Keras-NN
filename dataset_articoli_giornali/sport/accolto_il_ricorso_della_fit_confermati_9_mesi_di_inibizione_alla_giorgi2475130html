Il Collegio di Garanzia ha accolto il ricorso della procura generale dello sport e della Federtennis, ripristinando l'inibizione di 9 mesi e l'ammenda di 30mila euro che erano state inflitte all'azzurra Camila Giorgi. La 25enne marchigiana era stata sanzionata il 27 gennaio scorso dal Tribunale federale della Fit per la mancata risposta alla sua convocazione per la sfida di Fed Cup fra Spagna e Italia ad aprile del 2016, ma lo stop deciso in primo grado nei suoi confronti era poi stato annullato dalla Corte federale d'appello per difetto di giurisdizione. Oggi l'ultimo capitolo con la decisione del Collegio di Garanzia di confermare la sanzione irrogata alla Giorgi nel giudizio di primo grado.