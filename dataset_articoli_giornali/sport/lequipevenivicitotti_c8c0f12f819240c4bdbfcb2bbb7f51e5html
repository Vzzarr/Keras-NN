
            
            (ANSA) - PARIGI, 29 MAG - "Veni, vici, Totti": L'Equipe dedica
due pagine all'addio del capitano della Roma, con una grande
foto del suo pianto davanti allo stadio Olimpico. "In un
ambiente eccezionale e carico d'emozione - scrive il quotidiano
francese - i romani hanno curato l'uscita del loro idolo, in
lacrime alla fine della sua ultima partita". "Il cuore batteva
troppo forte da troppo tempo e nessuno - scrive ancora il
giornale - ha avuto la forza di trattenere le lacrime che
spuntavano all'angolo degli occhi, mentre il sole al tramonto
invadeva lo stadio Olimpico di Roma con una luce superba e
mentre Francesco Totti, scosso dall'emozione, partiva per il suo
giro d'onore sulla pista d'atletica".   
				          