
            
            (ANSA) - TORINO, 29 MAG - "Non è possibile dimenticare
l'Heysel. Non è possibile dimenticare nemmeno in una settimana
come questa", alla vigilia di un'altra finale di Champions. La
Juventus ricorda così, sul proprio sito Internet, la
tragedia in cui 32 anni fa persero la vita 39 persone,
schiacciate, calpestate dalla folla e uccise nella corsa verso
una via d'uscita dallo stadio di Bruxelles, con i bianconeri
impegnati contro il Liverpool nella finale di Coppa dei
Campioni. Sulla Mole Antonelliana stasera verrà impresso quel
+39 diventato simbolo di un ricordo indelebile. Proprio quello
che oggi, con i bianconeri a disposizione dei media italiani ed
europei per il primo allenamento in vista della finale di
Cardiff, accompagnerà anche Buffon e compagni. "Si racconteranno
emozioni, attese, tensioni sportive - scrive il sito Internet
del club - ma nella testa di tutti un pensiero, in un giorno
come oggi, sarà sempre rivolto ai 39 tifosi che, dal 29 maggio
1985, non ci sono più, e ovviamente alle loro famiglie".   
				          