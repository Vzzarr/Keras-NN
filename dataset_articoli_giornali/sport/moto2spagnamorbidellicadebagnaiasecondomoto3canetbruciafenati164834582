

(ap)






JEREZ - "Ho fatto un errore alla curva 9, mi si è chiuso il davanti. Non avevo un gran feeling ma ho pensato: dài, ci provo lo stesso. Che sbaglio". E che peccato. Franco Morbidelli era in testa poco dopo un terzo di gara  - 9° giro - e già ci si immaginava un altro successo dopo i trionfi di Qatar, Argentina e Texas. Niente poker. Il 22enne romano, che resta comunque leader della classifica mondiale di Moto2, è finito nella ghiaia. Ha tirato su la moto, l'ha spinta di nuovo sulla pista e ci è voluta un'eternità. Non gli è rimasto che dirigersi verso il box del suo team, Marc Vds. Impolverato, deluso. Ma non sconfitto. La gara l'ha vinta il suo compagno di squadra, Alex Marquez, fratello di Marc. Splendido secondo Francesco "Pecco" Bagnaia, che ha tenuto lontano l'attuale diretto rivale in classifica di "Morbido": lo svizzero Tom Luhti ha chiuso solo 8° - anche Mattia Pasini, 4°, e Luca Marini, il fratello di Valentino, 5°, gli sono finiti davanti - recuperando solo 8 punticini. Resta a - 19. Sul gradino più basso del podio il portoghese Miguel Oliveira, che anche in classifica è 3° a 16 punti dal leader italiano.

Fenati battuto per 31 millesimi in Moto3 - In Moto3 solo 31 millesimi separano Romano Fenati da un altro successo dopo la vittoria di Austin. L'ascolano è stato bruciato nel finale da Aròn Canet, al termine di una gara spettacolare che ha condotto a lungo, duellando - anche a colpi di carena - con Binder, Ramirez e Mir. Fenati adesso sale al secondo posto della classifica a soli 9 punti da Mir che ieri è salito sul gradino più basso del podio. "Una gara divertente, fisicamente e mentalmente stressante. Il secondo posto è importante per la classifica", dice l'italiano del team Ongetta Rivacold Snipers. "Subito dopo il traguardo Aròn mi ha toccato, non so perché: forse il nervosismo della sfida, anche se lui dice che stava esultando. Vabbé. Ripartiamo da Le Mans e speriamo di continuare così". Buona prova anche per altri italiani: 5° posto per il romano Di Giannantonio (ora 6° in graduatoria), davanti a Migno, Bulega e Bastianini.






