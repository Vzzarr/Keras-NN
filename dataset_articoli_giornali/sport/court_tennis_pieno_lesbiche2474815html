«Il tennis è pieno di lesbiche» e i bambini transgender sono «opera del diavolo». Sono le parole pronunciate dall'ex tennista australiana Margaret Court, oggi pastore di una chiesa cristiana di Perth, che hanno scatenato un'autentica bufera nel mondo del tennis. La 74enne che ancora oggi detiene il record assoluto di vittorie nei tornei dello Slam (24 titoli contro i 23 di Serena Williams) ha annunciato, in una lettera aperta diffusa la settimana scorsa, che non volerà più con la compagnia di bandiera australiana Qantas per protestare contro l'appoggio dato dalla società ai matrimoni tra persone dello stesso sesso.

La Court ha poi cercato di chiarire il suo pensiero sostenendo di non essere contro le persone gay, ma ottenendo l'effetto contrario: «Sono esseri umani e delle ricerche in America hanno dimostrato che il 92% di loro ha subito qualche forma di abuso, sessuale o psicologico, durante l'infanzia e questo le ha portate a essere così», ha affermato in un'intervista all'emittente radiofonica Vision Christian Radio. Le sue parole hanno sollevato un'ondata di indignazione nel mondo del tennis. Martina Navrativola ha chiesto che il nome della Court venga tolto dal campo del Melbourne Park, sede dell'Australian Open, a lei intitolato nel 2003. Samantha Stosur, connazionale della Court, si è rivolta alle sue colleghe tenniste suggerendo di chiedere agli organizzatori del major australiano di non giocare alla Margaret Court Arena. La federtennis australiana ha preso le distanze dalla Court, pur precisando che il campo a lei intestato non cambierà nome.