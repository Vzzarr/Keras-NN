







CROTONE - Quella del Crotone è stata una corsa disperata verso la salvezza. Una salvezza a cui forse non credeva più nessuno se non i ragazzi di Davide Nicola riusciti a compiere l'impresa grazie ad un cammino strepitoso nelle ultime giornate di campionato. Oggi, a mente fredda, il tecnico, ha scritto una commovente lettera su Facebook al figlio Alessandro, scomparso tre anni fa a 14 anni per un incidente, dedicandogli il miracolo della salvezza dei calabresi.

"OGNI MIA VITTORIA SARA' LA TUA" - Ecco il testo: "Ciao amore mio, Non so dove sei. Non so cosa starai facendo. Forse sei su quella nuvola che era su di me quella sera, quando correvo per far volare la tua lanterna. O forse sei qui accanto a me. Sì, sono sicuro che sei qui con me. Abbiamo lottato insieme in questo anno complicatissimo, ma... Oggi so che tu ci sei sempre stato lì con me. Sei riuscito con la tua energia a darmi la forza di lottare e di continuare a inseguire l'impossibile possibile, il possibile probabile, e il probabile certo. Ale, questa non è la mia vittoria, ma la nostra, proprio come quella della promozione in Serie A del Livorno. Avrei voluto gioire con te, guardare i tuoi occhi e il tuo sorriso, prenderti per mano e insieme correre e festeggiare. Tutto questo è solo per te e ogni mia conquista è la tua, ogni mia vittoria sarà la tua, ogni mio sogno sarà anche il tuo. Voglio che il mio cuore continui a battere per te e tu possa vivere ancora attraverso me...". 






