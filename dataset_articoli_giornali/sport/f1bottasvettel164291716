

Bottas applaudito da Putin (ansa)






SOCHI - Il Gp di Russia è di Valtteri Bottas. Il finlandese della Mercedes non dimenticherà mai il pomeriggio di Sochi: "E' fantastico, è la mia prima vittoria", ha dichiarato sul podio a uno scatenato Eddie Jordan, in veste di intervistatore. "Grazie alla Mercedes - aggiunge il pilota che ha beffato le due Ferrari in partenza - che mi ha dato questa opportunità, è stato un inizio di campionato complicato, abbiamo dovuto lottare fino alla fine con la Ferrari oggi e non possiamo pensare di fare sempre delle doppiette. Qui non è troppo male partire dalla prima fila, grazie alla scia sono riuscito a prendere l'interno della pista". Poi accanto a Raikkonen una provocazione: "Se sarò il prossimo campione del mondo finlandese? E' il mio unico obiettivo, ringrazio tutti i tifosi russi", ha concluso.
F1, Gp Russia: primo successo per Bottas, le due Ferrari a podio
VETTEL: "BOTTAS, CHE SLANCIO" - Dà i meriti all'avversario Sebastian Vettel: "Complimenti a Bottas, è la sua giornata oggi". Nella festa del podio, il ferrarista rende onore al suo avversario: "Io sono partito anche bene - ha detto Vettel - lui ha avuto più slancio e una grande scia, è li che ha vinto la gara, poi ha fatto uno stint superbo e non ha commesso errori".

RAIKKONEN TERZO - "Purtroppo ai tifosi ho potuto dare solo un terzo posto, ci proverò la prossima volta. L'inizio della stagione è stato lontano da quello ideale, ma in questo weekend abbiamo fatto un passo avanti". Così Kimi Raikkonen ha commentato il terzo posto ottenuto con la sua Ferrari, primo podio stagionale: "Sono contento di come sono andate le cose, ma il terzo posto non è il nostro obiettivo", ha spiegato. "Continuiamo a provarci e sono sicuro che arriveremo dove vogliamo. Dipenderà dai dettagli, le quattro macchine più veloci sono vicine e quindi tutto dev'essere perfetto", ha aggiunto.

ARRIVABENE: "PARTENZA DETERMINANTE" - Telegrafico Maurizio Arrivabene a fine gara: "La partenza ha determinato anche l'arrivo" ha detto il team principal della Ferrari. "Peccato per Seb che ha fatto un finale di gara straordinario".






