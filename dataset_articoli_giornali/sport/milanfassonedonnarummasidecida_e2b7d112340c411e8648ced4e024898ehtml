
            
            (ANSA) - CAGLIARI, 28 MAG - "Negli occhi di Donnarumma mi
pare di percepire la voglia di rimanere. Quello che non possiamo
fare è aspettare: abbiamo bisogno di dare a Montella la squadra,
vogliamo sapere se abbiamo un portiere o un portiere a
scadenza". Marco Fassone ribadisce così che il Milan vuole
chiarire al più presto il futuro del portiere, che invece
starebbe ancora facendo le sue valutazioni sul prolungamento del
contratto in scadenza nel 2018, come ha detto ieri il suo
agente, Mino Raiola.   
				   "Gigio è per noi un pilastro su cui costruire la squadra del
prossimo anno -ha spiegato Fassone. I nostri tempi sono più
rapidi di quelli che può avere Raiola. Sono sicuro che troveremo
una soluzione. Al momento non c'è nessun incontro in programma".   
				Fassone ha poi smentito l'ipotesi di tenere Donnarumma in
tribuna l'anno prossimo, in caso di mancato rinnovo. "Nessuna
società potrebbe avere in mente qualcosa del genere. Non
vogliamo un portiere con il contratto in scadenza".   
				          