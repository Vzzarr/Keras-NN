

(ansa)

"Pensiamo di poter comprare lo stadio Flaminio entro la fine dell'anno. Ma Roma è Roma (sorride). Ci vuole tempo". Alfredo Gavazzi parla al quotidiano francese l'Equipe. "L'acquisto e il riammodernamento del Flaminio costerà 40 milioni di euro. Funzionerà per la squadra femminile, il rugby a 7 o le squadre giovanili. Ma la Nazionale non ci giocherà. Abbiamo bisogno di almeno 50.000 posti. La Nazionale per il Torneo (delle Sei Nazioni) giocherà all'Olimpico". Così il presidente della Fir. Parole confermate in Federazione. E insomma, tramontato il progetto per una nuova sede, Gavazzi scommette sul Flaminio: per il momento è solo un'idea, ma alla fine del mese ci si lavorerà seriamente. Il presidente non lo dice, ma al Flaminio vorrebbe far giocare anche la seconda franchigia italiana, che potrebbe presto trasferirsi nella Capitale dopo l'esperienza negativa di Parma.

 Parisse: "All'Olimpico per vincere". Le esternazioni di Gavazzi fanno un po' d'ombra alla conferenza stampa del capitano Sergio Parisse alla vigilia di Italia-Francia (ore 14.30), quarto turno del Sei Nazioni. "Una partita che vogliamo vincere, non ci basta essere competitivi", spiega Parisse, alla presenza numero 125 in maglia azzurra. "La Francia in qualche modo ci assomiglia: se messa sotto pressione - ma bisognerà farlo per tutta la partita - potrebbe perdere lucidità, affidandosi alle individualità. E noi abbiamo un collettivo molto forte, un gruppo vero".

"Loro più forti, ma noi siamo un gruppo vero".  A novembre i transalpini hanno fatto vedere grandi cose, sfiorando il successo con Australia e Nuova Zelanda. "Sono più forti di noi, tecnicamente e fisicamente. Rispetto agli anni passati giocano un rugby migliore, ma hanno maledettamente bisogno di vincere: in Francia non possono continuare ad aspettare". Gli azzurri dovranno metterli in difficoltà, con qualsiasi mezzo. "Non so se ripeteremo la difesa di Londra, ma so che daremo il massimo. Personalmente contro di loro ho già vinto sue volte. Ed è stata una emozione bellissima". Tutto da vedere il duello Parisse-Picamoles, che potrebbe essere decisivo come quello tra le aperture Canna e Lopez. Nel frattempo, a Capoterra l'Under 20 italiana è stata sconfitta (13-18) dai pari età della Francia.

Italia: Padovani - Esposito, Campagnaro, McLean, Venditti - Canna, Gori - Parisse, Favaro, Steyn - van Schalkwyk, Fuser - Cittadini, Ghiraldini, Lovotti. A disposizione: D'Apice, Panico, Chistolini, Biagi, Mbanda, Bronzini, Benvenuti, Sperandio.

Francia: Dulin - Nakaitaci, Lamerat, Fickou, Vakatawa - Lopez, Serin - Picamoles, Gourdon, Sanconnie - Maestri, Le Devedec - Slimani, Guirado, Baille. A disposizione: Tolofua, Atonio, Ben Arous, Jedrasiak, Le Roux, Dupont, Trinh-Duc, Huget

Arbitro: Ben O'Keeffe (Nz)






