
CLEVELAND - Cleveland riporta Boston a distanza di sicurezza e prenota un posto per le Finals contro Golden State per quello che si presenta come il remake delle ultime due edizioni. Alla Quicken Loans Arena i Cavaliers battono 112-99 i Celtics e fanno loro gara-4 conducendo nella serie per 3-1. Decisive le giocate del solito LeBron James e con un Kyrie Irving mai così ispirato in una gara playoff: 42 punti per lui (ai quali aggiunge tre rimbalzi e quattro assist), 34 per il Prescelto. Va in doppia cifra anche Kevin Love che fa registrare al suo attivo 17 punti, altrettanti rimbalzi e cinque assist.

BOSTON DA PAURA PER META' GARA -  Sono loro i protagonisti del successo di Cleveland in un match non facile che ha visto i campioni in carica sotto di 16 punti e con Lebron James alle prese con i 4 falli commessi già nel primo tempo. Già, perché la prima metà di gara di Boston è la rappresentazione di quello che dovrebbe essere il gioco di squadra. Corre, recupera, combatte e va a segno con i Cavs limitati al 31,6% dal campo e con James, come detto, già con 4 falli a 6'46" dal riposo. Gli uomini di coach Stevens sembrano avere creato la ragnatela giusta per imbrigliare l'estro dei big three. All'intervallo lungo gli ospiti comandano 57-47, ma qualcosa sta cambiando.

IRVING E JAMES MONSTARS - Lo si sente nell'aria quando Irving inizia ad andare con più regolarità a canestro prima dello show del terzo quarto quando mette a segno 21 dei suoi 42 punti. Il riposo è il punto di confine, quello che cambia il match, il punto di non ritorno per Boston che perde la testa e, soprattutto, la gara. Il sorpasso definitivo porta la firma di LeBron James a 3'15" dalla terza sirena (73-72). I Green provano a resistere con Bradley, Crowder e Horford, ma l'equilibrio è rotto ormai da tempo e quando ancora LeBron sigla il 110-97 a 2'28" dalla fine, gli ospiti alzano bandiera bianca.

DENTRO O FUORI -  Boston, nonostante i 19 punti di Bradley, i 18 di Crowder, i 16 di Horford e i 15 di Olynyk, spreca l'occasione di portarsi sul 2-2 e adesso non ha scelta: deve vincere gara-5 per evitare che siano i Cavaliers a contendere, ancora una volta, il titolo Nba ai Golden State Warriors.






