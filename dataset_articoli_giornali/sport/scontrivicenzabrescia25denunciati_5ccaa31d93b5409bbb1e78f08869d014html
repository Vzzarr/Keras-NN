
            
            (ANSA) - VICENZA, 31 MAG - Sono stati deferiti all'Autorità
giudiziaria 25 ultrà del Brescia per gli incidenti avvenuti in
occasione della partita tra il Vicenza e la squadra lombarda il
26 marzo scorso, vicino allo stadio berico. Durante le fasi di
afflusso nei settori dedicati ai sostenitori della squadra
ospite, alcuni ultrà bresciani avevano aggredito le Forze
dell'ordine con lancio di pietre e bottiglie e con calci e
pugni. Poi, una volta all'interno, avevano divelto un cancello
facendolo cadere a terra e ferendo alla testa un poliziotto.   
				Nelle fasi dei tafferugli erano complessivamente rimasti feriti
sei agenti.   
				   Le indagini condotte dalla Digos di Vicenza, in
collaborazione con i colleghi di Brescia, hanno permesso di
individuare 25 persone: nei loro confronti, oltre a specifiche
denunce, è in corso l'emissione di Daspo.   
				          