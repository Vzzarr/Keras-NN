

(reuters)






"Penso possa vincere o finire sul podio e sarebbe un'impresa straordinaria. Ne ha le potenzialità, perché Alonso è un fenomeno. La 500 miglia è una gara pazza, non ci sono favoriti. Di sicuro non lo è lui, ma se ottenesse un grandissimo risultato, non sarei sorpreso". A parlare così è Luca Filippi, 31 anni, pilota, un passato da collaudatore in F1, ma soprattutto una trentina di gare nella Indy Car, team Coyne, dove spera di rientrare per sostituire (incidente proprio ad Indianapolis) l'infortunato Bourdais. Conoscitore delle corse americane, vive negli Usa, domenica per Sky racconterà la 500 Miglia.

Alonso sogna, per Indianapolis ha rinunciato a Montecarlo, vorrebbe vincere anche la 24 Ore di Le Mans.
"È come se Bolt alle Olimpiadi facesse i 3 mila siepi. Lo sport è lo stesso, 4 ruote, partenza, bandiera a scacchi, il mondo è totalmente diverso. Come la maniera in cui devi correre".

In che senso?
"Rispetto alla F1 puoi incontrare difficoltà enormi. Alonso ha già imparato molto, lo ha dimostrato con il quinto tempo in qualifica, perché si è presentato con umiltà, resettando tutto e ripartendo quasi da zero".

Le principali differenze?
"Alla partenza ci sono 33 macchine, tre per fila, traffico da Raccordo Anulare. Devi saper gestire macchina e forze, perché la gara dura 3 ore. Per due galleggi, senza sorpassi azzardati, unico intento restare a contatto con i primi, nell'ultima sferri l'attacco, come fece due anni fa Montoya, perché la stanchezza fisica e mentale dei piloti è enorme, fioccano incidenti e bandiere gialle. La guida deve essere precisa al millimetro, sei su un ovale, muri a destra e a sinistra, non come in F1 dove le vie di fuga sono autostrade. Altra cosa, il set up: in F1 è quello dalla partenza all'arrivo, nella 500 miglio vento e temperatura cambiano e tu devi eliminare i difetti della macchina. Al pit stop, oltre a rifornire, puoi cambiare la pressione delle gomme e l'incidenza di ali anteriori e posteriori. Su un ovale ogni dettaglio rende tanto. Sul volante due pulsanti, con uno controlli il carico degli ammortizzatori, modifichi la distribuzione del peso nella parte interna dell'asse. A cosa serve? Alla rapidità della vettura in ingresso curva, in una corsa dove viaggi a 400 all'ora. Per non parlare dell'effetto scia, delle turbolenze, non tanto in rettilineo, quanto in curva, in una bagarre con 30 macchine. Salti aerodinamici incredibili. Quando entri ai box, passi da 380 a 100, freni freddissimi, nell'ovale non li tocchi mai. La macchina arriva al pit stop piegata. Credetemi, per saltare da un treno all'altro devi essere fortissimo, talento e coraggio. Alonso si diverte come nei kart, lo si vede dalla faccia. Non so se un trionfo gioverà alla nuova F1 americana. Ma di sicuro sarebbe uno spot fantastico per il motorsport. I super eroi sanno vincere dappertutto".






