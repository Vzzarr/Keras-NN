
            
            (ANSA) - ROMA, 31 MAG - Alla vigilia della partenza per il tour
estivo - domani l'Italrugby vola a Singapore per il test-match
del 10 giugno contro la Scozia - il ct azzurro Conor O'Shea
traccia gli obiettivi vicini e a più lunga scadenza che portano
ai Mondiali giapponesi del 2019. "Stiamo apportando i
cambiamenti di cui il rugby italiano ha bisogno - spiega O'Shea
-, consapevoli che non tutto possa essere cambiato dall'oggi al
domani. Ma abbiamo imboccato la giusta via e nelle settimane che
ci aspettano voglio concretizzare le opportunità che ci si
pareranno di fronte: al 6 Nazioni non sempre ci siamo riusciti".   
				Il ct sottolinea che, a parte la sconfitta interna con
l'Irlanda, nelle altre partite sono stati gli episodi non
sfruttati a penalizzare gli azzurri. "Avremmo potuto rimanere
maggiormente a contatto nel punteggio con gli avversari - dice
-: dobbiamo imparare a mettere punti sul tabellone quando ne
abbiamo la possibilità e quindi segnare quando ne abbiamo la
possibilità. La fiducia verrà di conseguenza.".   
				          