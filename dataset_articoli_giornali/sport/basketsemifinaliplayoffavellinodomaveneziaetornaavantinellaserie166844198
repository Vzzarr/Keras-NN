

Joe Ragland (lapresse)






AVELLINO - Avellino sfrutta il primo dei due match consecutivi in casa per tornare in vantaggio (2-1) nella serie con Venezia. In gara 3 della semifinale scudetto la Scandone supera la Reyer con un netto 96-83, trascinata da un super Ragland autore di 33 punti. Dopo due quarti di assoluto equilibrio, la Sidigas piazza lo strappo decisivo nelle seconda parte dell'incontro, mostrando automatismi offensivi che rasentano la perfezione. La sfida si chiude con il PalaDelMauro che, al grido di "J0e is on fire", regala il giusto tributo al 27enne statunitense, costretto neanche un mese fa ad affrontare il dramma della scomparsa del fratello.
 
La partita inizia subito su ritmi elevati. Avellino preme sull'acceleratore, ma Venezia è brava a rimanere a contatto e con un parziale di 6-0, grazie alla tripla di Ress e al canestro più libero aggiuntivo di McGee, chiude il primo quarto in vantaggio (20-22). Gli uomini di De Raffaele appaiono in ritmo e continuano a martellare anche in apertura di secondo periodo. La Reyer trova grande fluidità in attacco e allunga sul +8 (20-28) con un altro gioco da tre di McGee. Avellino, però, non ha alcuna intenzione di lasciar scappare l'Umana e si affida al talento di Ragland per fermare l'emorragia: la bomba dell'ex Milano, al termine di un'azione da manuale, vale il 31-35. La sfida si accende e un incalzante botta e risposta tra le due contendenti porta il match all'intervallo in perfetto equilibrio (43 pari).
Basket, playoff serie A; semifinali gara 3: Avellino-Venezia 96-83












 
	         




Al ritorno sul parquet la Sidigas si dimostra più ispirata e, sull'asse Logan-Thomas-Ragland, tocca il massimo vantaggio (63-48), propiziato anche da stoppate e rimbalzi di Cusin. Venezia, frastornata, colleziona troppe palle perse e si aggrappa al tiro da tre. Due prodezze di Stone, la seconda sulla sirena, la tengono a galla: il terzo quarto termina 73-65 per i padroni di casa. L'ultimo periodo si apre ancora nel segno di Ragland che, con due canestri consecutivi, spinge la Scandone sul +12 (77-65). La Reyer non molla, ma Avellino conserva la giusta lucidità in fase offensiva. La tripla di Leunen a 2'45'' dalla sirena (92-79) spegne le residue velleità dei lagunari di rendere incandescente il finale di gara. La Sidigas controlla senza sbavature e mette di nuovo la testa avanti nella serie che giovedì, ancora al PalaDelMauro, vivrà il suo quarto atto.

Gara 3
Avellino-Venezia 96-83 (20-22; 43-43-73-65)
Avellino: Logan 21, Thomas 15, Leunen 5, Cusin, Ragland 33, Green 8, Fesenko 11, Randolph, Zerini 3
Venezia: Ambrosin, Haynes 19, Ejim 9, Mcgee 19, Bramos 3, Batista 5, Peric 4, Filloy 3, Tonut 5, Ress 3, Stone 8
 






