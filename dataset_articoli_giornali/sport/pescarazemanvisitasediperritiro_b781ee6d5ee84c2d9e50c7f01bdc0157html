
            
            (ANSA) - PESCARA, 30 MAG - Il Pescara è già al lavoro in
vista della prossima stagione. La delusione per la retrocessione
è ancora grande, ma si guarda al torneo di B. Questa mattina il
presidente Daniele Sebastiani (che ha confermato di essere in
trattativa con alcuni imprenditori), il tecnico Zdenek Zeman e
il team manager Andrea Gessa hanno visitato i campi e le
strutture sportive di Palena (Chieti) e Rivisondoli (L'Aquila)
dove i biancazzurri effettueranno il ritiro pre campionato. Le
sedi erano state già ufficializzate dalla società adriatica nei
mesi scorsi.   
				          