
            
            (ANSA) - ROMA, 30 MAG - "Non so quali siano i dubbi di
Biglia. Lui sa che la Lazio ha fatto di tutto e di più per
trattenerlo, facendo anche un passo più grande di quello che si
può permettere. Ora dobbiamo aspettare la sua risposta, poi
prenderemo le misure giuste in un caso o nell'altro". Così il
ds della Lazio Igli Tare, parlando dell'improvvisa frenata nella
trattativa per il rinnovo del capitano biancoceleste a margine
della cerimonia di consegna dei premi Ussi al circolo Canottieri
Aniene a Roma. "Biglia va solo ringraziato per quello che ha
dimostrato in questi quattro anni, è sempre stato un
professionista esemplare e non a caso ha avuto la fascia di
capitano. Non posso dire di essere rimasto deluso da lui".   
				          