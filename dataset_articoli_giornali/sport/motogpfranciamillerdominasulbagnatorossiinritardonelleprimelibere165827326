

Jack Miller (afp)






LE MANS. Questa è una delle regioni più piovose d'Europa e allora non c'è poi da stupirsi, se la prima giornata di prove libere sia stata condizionata dai temporali. Al mattino la pista era chiazzata da qualche pozzanghera lasciata dal diluvio di ieri. Nel pomeriggio la pioggia è tornata a cadere fitta, così i tempi migliori sono quelli della prima sessione: dominata dall'imprevedibile australiano Jack Miller, uno che in certe condizioni diventa un fuoriclasse e - tanto per dire - ha preceduto Marquez di un secondo e 3 decimi sul giro; poi il padrone di casa, l'enigmatico Zarco, e un gruppo di piloti da media-bassa classifica (Crutchlow, Baz, Abraham, Smith, Bautista) con in fondo i due titolari della Yamaha: Valentino 8° a 3 secondi e mezzo, Vinales 10°. I migliori sono quelli che hanno fatto in tempo nei giri finali a mettere le gomme da asciutto. Nel pomeriggio il più veloce - Andrea Dovizioso - ha chiuso con oltre 4 secondi di ritardo dal crono di Miller. Marquez ancora secondo e Petrucci - che tutti ricordano protagonista di una straordinaria corsa sotto la pioggia a Silversone, 2 anni fa - terzo. Poi altre due Rosse (Redding, Bautista) e in mezzo a loro Iannone, Vinales 9° davanti all'Aprilia di Lowes e al Doc (10°). Decisamente lontano Lorenzo (15°) e Pedrosa (21°).

HONDA E DUCATI MEGLIO DI YAMAHA - Che tempo è previsto per domattina? Perché se continua a piovere, tra i migliori delle Q2 restano fuori pezzi grossi come Pedrosa, Lorenzo, Dovizioso, Iannone. Ma dicono che - finalmente! - il fine-settimana dovrebbe svoltare: non proprio caldo e sole africani, però un po' più asciutto. I piloti metteranno le carte in tavola durante le Fp3 in programma alle 9.55. Il venerdì, ancora più triste e grigio al pensiero del povero Nicky Hayden, ha tutto sommato ribadito che sul bagnato le Yamaha hanno qualcosa di meno, rispetto a Honda e Ducati. Rossi e Vinales però hanno in vantaggio di aver provato il mese scorso, testando questo nuovo asfalto che ricopre la pista francese e che dovrebbe regalare una certezza (e un'incognita): c'è molto più grip, il che significa che probabilmente potrebbe essere battuto il record della pista; ma la scelta delle gomme - dure, evidentemente - e la loro gestione saranno fatali nella corsa di domenica.






