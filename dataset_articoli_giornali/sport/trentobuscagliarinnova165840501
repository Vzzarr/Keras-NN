

Maurizio Buscaglia 






TRENTO - Il matrimonio continua. Maurizio Buscaglia resta alla guida di Trento, fresca di prima semifinale playoff della sua storia (da giovedì prossimo sfiderà Milano). La Dolomiti ha annunciato che il tecnico umbro ha rinnovato il contratto per altre tre stagioni, fino a giugno 2020. Giunto quest'anno alla sua undicesima stagione da allenatore del club bianconero, Buscaglia - che dallo scorso novembre è anche coach della Nazionale U20 -   ha guidato la squadra trentina in 401 incontri di campionato, vincendo 257 gare (64,1% di successi) e trascinando il club aquilotto alla conquista di tre promozioni, oltre a due Coppe Italia di categoria (9-6 il record in questo tipo di manifestazione, comprendendo le due Final Eight di serie A disputate, con tanto di qualificazione alla semifinale 2016). "Coach of the year" nel suo primo anno da capo allenatore nella massima serie, nei 100 incontri di serie A finora allenati in bianconero vanta un record di 56 vittorie e 44 sconfitte (56,0%), che hanno permesso alla Dolomiti Energia di centrare tre qualificazioni su tre alla post-season. "Mi fa molto piacere che un club di alto livello come Trento, nel suo percorso di crescita continua, pensi ancora a me come suo coach e come suo collaboratore - le parole di Buscaglia -. Sono contento che, pur dovendo cambiare pelle a seconda delle necessità e delle esigenze imposte dal continuo incalzare di nuove sfide, si possa continuare a lavorare insieme su programmi solidi, condivisi in piena sintonia sia con le idee che con i fatti, senza mai perdere ambizione, determinazione, capacità di analisi. E soprattutto ricordandoci sempre chi siamo, da dove veniamo, ma anche dove vogliamo andare insieme e come vogliamo andarci. Lavorando duro, al massimo delle nostre possibilità, come faremo già a partire da oggi in vista delle prossime semifinali scudetto, che costituiranno per noi l'ennesima sfida della nostra storia insieme".
Basket, playoff serie A; quarti gara 3: Sassari-Trento 69-75












 
	         




Così il giemme Salvatore Trainotti: "Questo rinnovo ci permette di consolidare il nostro progetto tecnico, proseguendo all'insegna della continuità il lavoro fatto assieme in tutti questi anni sia nella costruzione della nostra identità tecnica sia nel rafforzamento dell'immagine del club a livello nazionale e internazionale. Convinti che questa scelta sarà molto gradita anche ai nostri tifosi, siamo contenti di poterla annunciare alla immediata vigilia di un appuntamento storico per la nostra organizzazione. Siamo quindi pronti a tuffarci con rinnovato entusiasmo in questo intenso finale di stagione che ci vedrà impegnati nella prima semifinale playoff della nostra storia".
 






