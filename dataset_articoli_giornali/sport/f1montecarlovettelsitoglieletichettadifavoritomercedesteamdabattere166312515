

Sebastian Vettel (agf)






MONTECARLO -  "Io favorito? Non so. Credo che abbiamo un pacchetto molto forte, siamo una squadra molto forte e non abbiamo nulla di cui avere paura. Ma negli ultimi anni la Mercedes è sempre andata molto forte qui e sono loro il team da battere". Sebastian Vettel rifiuta l'etichetta di favorito per il Gran Premio di Monaco e vola basso nonostante sia in testa alla classifica mondiale.

"POTEVAMO VINCERE PIU' GARE" - Rispetto allo scorso anno sembra tutta un'altra Ferrari e le classifiche lo dicono, ma Vettel non si accontenta guardando questo inizio di stagione: "Potremmo già aver vinto più gare, ma la stagione è ancora lunga. Abbiamo una buona macchina, per cui non sono preoccupato. Credo che abbiamo guadagnato i punti che meritiamo ma in alcune gare altri hanno fatto semplicemente un lavoro migliore. Ad ogni modo, cerchiamo sempre di fare del nostro meglio. A volte è più facile, altre volte più difficile, ma se rimaniamo uniti, allora è possibile. Sono contento di quello che abbiamo, ma vogliamo ancora migliorare".

RAIKKONEN: "MALE A JEREZ" - Chi più di tutti cercherà riscatto nel Principato è Kimi Raikkonen dopo il ritiro a Jerez: "Il mio approccio sarà sempre lo stesso come in ogni altro weekend, cercando di sfruttare quello che abbiamo a disposizione - le parole del finlandese -. Nell'ultima siamo stati ben lontani dal risultato ideale. Stavolta cercheremo di fare più punti possibili e vedremo come andrà". A Montecarlo Kimi ha un buon feeling con il tracciato: "Mi piace questo circuito - assicura - qui ho fatto delle belle gare e trascorso dei bei weekend. Non paragonerei questa pista ad altre. E' una grande sfida e sono molte le cose da azzeccare perché tutto vada nel modo giusto. Quando la macchina va bene e tu hai una buona sensazione, allora è piacevole guidare qui: ma le cose possono prendere in fretta una brutta piega, e allora il tuo weekend diventa molto lungo. Dobbiamo fare molti i giri, avere un buon feeling con la macchina, e cercare di farla lavorare come vogliamo. Mi auguro - conclude - che funzioni come in tutte le altre piste in cui siamo stati quest'anno".






