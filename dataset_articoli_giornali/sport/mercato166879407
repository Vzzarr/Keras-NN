

Federico Bernardeschi, 23 anni. (agf)






ROMA - Aperta la stagione della caccia all'ala. Inter e Juve, ma pure il Milan: tutti alla ricerca di esterni potenti e velocissimi. Ovvio che in prima fila ci sia la squadra di Allegri, che in attesa della finale di Cardiff sta già lavorando alla squadra della prossima stagione. Con due nomi in cima alla lista della spesa: Federico Bernardeschi e Angel Di Maria.

DI MARIA-BERNA: JUVE AVANTI, L'INTER CI PROVA - E' lui, l'esterno mancino dell'Argentina, il grandissimo nome individuato per rinforzare la squadra: il "nuovo" Higuain, su cui destinare una cifra importante dei soldi per il mercato. Il problema sono i rapporti tesissimi con il Psg, tutta colpa dello "sgarbo" Coman, baby promessa francese presa a costo zero tre stagioni fa da Marotta e Paratici (e poi rivenduto al Bayern). Anche per questo, i parigini preferirebbero trattare il giocatore con l'Inter, molto interessata al "colpo" soprattutto appena avrà piazzato Perisic (lo United offre 55 milioni). L'altra stella su cui i due club si scontreranno è proprio Bernardeschi, che non rinnoverà il contratto con la Fiorentina per mettersi sul mercato: dopo Cardiff, pronto l'assalto bianconero. Servono però 50 milioni di euro per convincere i Della Valle a privarsi del gioiellino della "cantera" viola.

SFIDA TOTALE - Anche su di lui, hanno lanciato la sfida ai bianconeri gli ambiziosi nerazzurri dell'accoppiata Suning-Sabatini (in queste ore diretto a Nanchino per un punto con la proprietà). In fondo, sia Di Maria che Bernardeschi rappresentano i giocatori ideali per il 4-2-3-1, modulo che accomuna oggi Allegri e Spalletti. Un modulo in cui potrebbe muoversi benissimo anche il laziale Keita Baldé. Su di lui è davvero avanti la Juventus: Lotito ne stava parlando con il Milan, ma il giocatore ha dato la priorità ai bianconeri, forte del contratto in scadenza tra un anno. E l'ingordo Allegri avrà anche la rivelazione Schick: da definire soltanto se subito o tra un anno, come vorrebbe la Sampdoria.

NUOVO MILAN: BIGLIA, POI PAPU E GHEZZAL - E il Milan? Perso Keita, i buoni rapporti con la Lazio porteranno comunque l'arrivo di Biglia: accordo fatto per 18 milioni di euro più altri 4 milioni di bonus, e triennale da 2,5 milioni per l'argentino. Aspettando Morata - il Real s'è quasi convinto a cederlo - per l'esterno d'attacco cresce l'ipotesi Ghezzal, 25enne franco-algerino in scadenza di contratto con il Lione il prossimo 30 giugno. Un colpo gratis a cui si lavora, come conferma il fratello del giocatore: "Ha incontrato il Milan". In più è sempre viva la pista che porta al Papu Gomez dell'Atalanta: Montella aspetta.

DI FRANCESCO, LA CHIAVE E' PELLEGRINI - Quel Montella che Spalletti ha provato a candidare per la panchina romanista. Dove il favoritissimo, però, è un altro: il ds Monchi ha scelto Eusebio Di Francesco, resta da discutere come liberarlo con il Sassuolo, ma il tecnico (atteso da una visita dentistica) è già a Roma. La chiave per risolvere il problema della clausola da 3 milioni sul suo contratto potrebbe essere il ritorno di Pellegrini: la Roma ha l'accordo col suo agente e un diritto di riacquisto a 10 milioni. Spenderne 12 - li offrì già a gennaio - potrebbe essere un modo soddisfacente per far felici tutti, ma richiede la rinuncia da parte del Sassuolo a un terzo della penale. Si tratta per arrivare all'annuncio entro la prossima settimana. Squinzi lo sostituirà con un tecnico giovane: De Zerbi è in vantaggio di un'incollatura su Bucchi, che nonostante l'eliminazione nei playoff per la promozione in serie A con il Perugia, spera ancora nel sorpasso.



 






