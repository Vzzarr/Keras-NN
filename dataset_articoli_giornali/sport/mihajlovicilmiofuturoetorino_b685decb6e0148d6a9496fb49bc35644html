
            
            (ANSA) - TORINO, 28 MAG - "Ho rivisto il mio Toro, oggi
abbiamo giocato bene". Soddisfatto della prova del suo Torino il
tecnico granata Mihajlovic dopo il 5-3 con cui ha superato il
Sassuolo: "Il nono posto finale è giusto - aggiunge il tecnico
serbo - con meno alti e bassi e più punti in trasferta avremmo
lottato per l'Europa League". Per il futuro Mihajlovic ha le
idee chiare: "Della nostra rosa credo che le conferme saranno 12
o 13, a parte prestiti e giovani che andranno in prestito.   
				Belotti? Ci auguriamo che rimanga con noi, ma con la testa
giusta. Se dovesse andare via arriveranno tanti soldi, ma non si
può comprare tutto: è difficile trovare giocatori come lui".   
				Ancora con il tecnico serbo in panchina: "Se Cairo mi ha
confermato non ci dovrebbero essere problemi anche perché si sa
che i contratti lasciano il tempo che trovano".  Chi invece
dovrebbe cambiare aria, è il tecnico del Sassuolo, Eusebio Di
Francesco. "Domani incontrerò Carnevali per capire quale sarà il
futuro: ho due anni di contratto, ho una clausola".   
				          