
            
            (ANSA) - BOLOGNA, 31 MAG - La vita come una partita di
calcio: regole, allenamento, sudore e divertimento per fare gol.   
				Dopo lo spot proiettato a fine aprile in tutti gli stadi di
Serie A, la Fondazione Dopo di Noi Bologna va online con un
nuovo video per sensibilizzare sul tema della vita indipendente
delle persone con disabilità. Protagonista, ancora una volta,
l'arbitro internazionale Nicola Rizzoli insieme a Luca Baietti,
Caterina Ermini e Mirko Mongiorgi, alcuni dei giovani seguiti
dalla Fondazione in un percorso per lo sviluppo dell'autonomia.   
				   Il video, scritto dal giornalista Emilio Marrese per la regia
di Antonio Saracino, fa parte di una miniserie web dal titolo
"La squadra di Nicola". Tre gli episodi, prodotti dall'agenzia
bolognese Agenda, ispirati alle regole del calcio e ambientati
in situazioni di vita quotidiana: alla fermata del bus, al
supermercato, a casa.   
				   La miniserie sarà presentata il 13 giugno all'hotel Savoia
Regency in una serata a sostegno della Fondazione, a cui
parteciperà anche Rizzoli.   
				          