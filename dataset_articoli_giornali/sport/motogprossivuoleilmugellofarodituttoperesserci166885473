

Valentino Rossi, 38 anni. (ansa)






ROMA - Valentino Rossi farà di tutto per non perdere l'appuntamento con il Gran Premio d'Italia di MotoGP al Mugello. Il campione di Tavullia è ancora acciaccato ma ora pensa al prossimo futuro una volta passata la paura per l'incidente in allenamento sulla pista di Cavallara, a Mondavio, nella provincia di Pesaro e Urbino, che lo ha costretto anche al ricovero per un giorno presso l'Ospedale Infermi di Rimini.

"HO ANCORA FORTI DOLORI" - "Purtroppo mi sono schiantato mentre mi stavo allenando con il motocross - spiega Valentino -. Il dolore all'addome e al petto è ancora forte, fortunatamente, la mia condizione sta migliorando di giorno in giorno e questo mi permette di pensare un po' più positivamente al weekend del Mugello".

"VENERDI' SAPRO' DAVVERO COME STO" - "Il mio desiderio di essere al via del GP italiano è fortissimo e sto lavorando per recuperare al più presto possibile - dice ancora il campione pesarese della Yamaha - Non sarà facile, ma ho ancora qualche giorno per continuare le cure. Domani dovrò fare il check-up medico per ottenere l'ok per andare in pista. Se tutto è a posto, sarò in sella alla mia YZR-M1 venerdì per capire veramente la mia condizione. Di sicuro farò del mio meglio per essere in pista domenica".

VINALES: "CRUCIALE VINCERE AL MUGELLO" - Caduto durante il Gp di Francia, Rossi è stato scavalcato in testa alla classifica iridata della MotoGp proprio dal suo compagno di squadra Maverick Vinales, trionfatore la settimana scorsa. "Dopo la gara a Le Mans posso solo dire che sono molto felice e contento, la squadra sta lavorando ad un livello incredibile e sono sicuro che continueremo così - spiega il pilota spagnolo - Con un campionato così competitivo i prossimi round saranno decisivi e sarà cruciale prendere vincere al Mugello. Sicuramente continuerò a lottare: spingeremo al 100% e cercheremo di fare del nostro meglio, come sempre".






