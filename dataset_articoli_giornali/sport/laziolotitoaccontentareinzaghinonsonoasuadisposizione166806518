

Lotito con Inzaghi 






ROMA - Nei prossimi giorni ci sarà il nuovo e presumibilmente ultimo incontro tra Simone Inzaghi e Lotito, per mettere tutto nero su bianco e rinnovare ufficialmente il contratto dell'allenatore sulla panchina della Lazio. Il presidente biancoceleste, però, a margine di Reportcalcio, nella Sala Polifunzionale della Presidenza del Consiglio dei Ministri di Roma, ha voluto chiarire che la Lazio non è a disposizione di Inzaghi, ma viceversa:  "Devo accontentarlo? Io non devo accontentare nessuno. Non è mica Mago Merlino che risolve tutti i problemi. Ha messo in atto delle mosse atte a valorizzare i forti giocatori che abbiamo, visto che ce li chiedono tutti. Io devo accontentare il progetto nel caso, non Inzaghi".

TARE: "PER BIGLIA FATTO PASSO PIÙ LUNGO DELLA GAMBA" - Una sottolineatura che non sembrava poi così fondamentale, ma che cambia poco la sostanza. La Lazio, come spiegato ancora dal ds Tare a margine del Premio Ussi, farà di tutto per mantenere una rosa di qualità: "Noi - dice il ds - dobbiamo avere più continuità nel progetto, pensando sempre a quello che serve a questa Lazio. Biglia? Lui sa che abbiamo fatto di tutto e di più per trattenerlo. Facendo un passo più grande di quello che si possa permettere. Dobbiamo aspettare la sua risposta e alla fine prenderemo le contromisure. Nel giro di poco sapremo, per lui e per gli altri. Non ci dobbiamo dare dei limiti visto che sono ancora sotto contratto. Faremo tutte le valutazioni possibili. Io devo solo ringraziarlo per quello che ha fatto in questi quattro anni, è stato sempre un professionista esemplare. Non posso dire di essere rimasto deluso da lui". Poi sul mercato in entrata: "Non esistono giocatori giovani o vecchi. Esistono solo giocatori buoni. Cercheremo di portare elementi che possano dare qualcosa in più alla squadra. De Vrij? Si trova molto bene a Roma, sta cercando di capire con il suo entourage cosa fare".

PAROLO: "SERVONO 2-3-4 GIOCATORI D'ESPERIENZA" - La pensa così anche uno dei leader dello spogliatoio come Marco Parolo, che ha parlato ai microfoni di Sportmediaset: "Biglia e Keita? Sono due giocatori importanti per la Lazio e spero che possano rimanere, però non spetta a me decidere e trovare l'accordo. Si confronteranno con la società e sono convinto che sapranno scegliere nel migliore dei modi per la loro carriera. Bisogna cercare di confermare il più possibile la rosa attuale e poi rinforzarla con giocatori già pronti. Perché abbiamo tanti giocatori giovani, che si sono dimostrati forti, e per completare la rosa ci mancano quei 2-3-4 giocatori d'esperienza che ti possono aiutare".  A maggior ragione adesso che la Lazio dovrà fare i conti con la tripla competizione: "Giocando ogni tre giorni non è semplice preparare la partita, quindi devi avere un giocatore già pronto che possa essere subito d'aiuto. Però questo è un compito della società e saranno loro bravi a individuare i singoli elementi nel modo corretto. Io spero soltanto che si riesca a mantenere questa ossatura di gruppo per incrementarla con questa tipologia di giocatori. In quale reparto bisogna intervenire? In ogni reparto. Portare giocatori bravi aumenta la concorrenza anche in allenamento, fa crescere la voglia di lottare per il posto e dunque alza il valore della squadra. Io sono sempre dell'idea che più giocatori bravi si hanno, meglio è".






