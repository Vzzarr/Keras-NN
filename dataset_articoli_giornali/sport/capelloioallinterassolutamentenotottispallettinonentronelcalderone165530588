

Fabio Capello (agf)






ROMA - Inter, Totti, Juventus, Zidane. Fabio Capello ha parlato delle ultime vicende calcistiche  a margine della presentazione della 'G-Expo Football trade meeting', la fiera del calcio che si terrà a Pechino a novembre: "Lo scudetto alla Roma è una suggestione", ha dichiarato in riferimento al successo giallorosso sulla squadra di Allegri. "Bisogna sempre aspettare i risultati, ma la Juventus allo Stadium sia una squadra difficile da battere. Sarà molto arrabbiata, sia mercoledì che domenica. Un passo falso così non se lo aspettavano e la sconfitta sarà uno stimolo per fare qualcosa di più". Il tecnico è inoltre stato accostato all'Inter di Suning: "L’ho sentito anch’io ieri sera, non c’è stato nulla. Sono contento di fare questo lavoro (commentatore per Fox Sports). Sono soddisfatto anche perché vinco sempre, non perdo mai", ha detto scherzando.

"ZIDANE HA IMPARATO MOLTO IN ITALIA" - Capello ha anche fatto un commento sulla finale di Champions League, che si giocherà a Cardiff tra Juventus e Real: "Zidane ha imparato tanto dal calcio italiano. Seguo sempre il campionato spagnolo ed è molto attento alla fase difensiva. Sarà una partita interessante, in certe posizioni il Real è più forte della Juventus, ma l’organizzazione difensiva dei bianconeri potrebbe fare la differenza. Finale bellissima, con il Bayern Monaco sono le due squadre migliori". Ma l'Italia in Europa fa fatica: "Nel calcio internazionale abbiamo qualche problema. La Juventus ha un dna superiore alle altre, quando parliamo del calcio italiano dobbiamo andare a vedere cos’è successo. In Europa siamo oggettivamente in difficoltà". Infine una battuta su Totti: "E’ sicuro che smette? Diciamo che sembra. Se Spalletti lo ha gestito bene? Non mi ci mettete in questo calderone per favore".

 






