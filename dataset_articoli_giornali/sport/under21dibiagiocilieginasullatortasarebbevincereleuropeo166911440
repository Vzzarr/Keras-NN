

Gigi Di Biagio 






ROMA - Luigi Di Biagio punta al massimo. L'Europeo Under 21 si avvicina e il ct degli azzurrini vuole lottare per il titolo continentale. La squadra, intanto, ha concluso la prima parte del raduno e tornerà al lavoro sabato al centro sportivo 'Fulvio Bernardini' di Trigoria. La lista dei 23 convocati verrà diramata il 6 giugno. "Se dovessero arrivare i cosiddetti big - ha dichiarato Di Biagio  - saranno un valore aggiunto, ma se non arrivassero saremo forti lo stesso. Quando mesi fa mister Ventura mi ha chiesto quanti giocatori volessi per l'Europeo ho risposto 'tutti' e lui mi ha detto di sì. Ieri lo ha confermato dimostrandosi coerente e per questo lo ringrazio di nuovo. Non ho dovuto neanche convincere i ragazzi perché tutti hanno dato piena disponibilità. Il concetto che deve passare è quello di venire con la giusta mentalità e di calarsi bene nel nostro contesto".
 
"ORIALI VALORE AGGIUNTO" - Dall'alto dei cinque trofei continentali conquistati nella sua storia (1992, 1994, 1996, 2000, 2004), l'Italia è la nazionale più titolata d'Europa a livello di Under 21 e anche in Polonia sarà tra le favorite: "Questa è una delle Under 21 più forti degli ultimi anni - ha confermato Di Biagio - non solo perché abbiamo giocatori di altissimo livello, ma anche perché abbiamo ampia scelta. Sette anni fa l'obiettivo era quello di rilanciare il calcio italiano e devo dire che l'abbiamo raggiunto. Un ringraziamento va a Ventura per aver dato continuità al lavoro da tutti noi iniziato. Ora la ciliegina sulla torta sarebbe vincere l'Europeo, senza però dimenticare le numerose insidie che troveremo sulla nostra strada".
Di Biagio ha poi commentato l'arrivo di Gabriele Oriali nel ruolo di capo delegazione dell'Under 21 all'Europeo: "Lo conosco da una vita, c'è grandissima stima reciproca e rappresenta senza dubbio un valore aggiunto per me e per questo gruppo".






