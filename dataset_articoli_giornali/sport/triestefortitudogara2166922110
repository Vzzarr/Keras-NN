


Naufragio biancoblù in terra giuliana, Trieste domina per 40’ e fa sua anche gara 2 delle semifinali playoff. Una disfatta senza appello per la Fortitudo, mai in partita e sin da subito a distacchi siderali (-20 già alla fine del primo quarto, senza mai davvero rientrare in partita). Sabato si torna a Bologna sul 2-0 per ii triestini, che fanno 21 vittorie nelle ultime 21 partite al PalaRubini, dove la Kontatto s’augura di poter tornare tra otto giorni per giocarsi la bella. Se così non sarà, vorrà dire che la corsa promozione sarà arrivata al capolinea.

Il quintetto se lo prende Montano, ma l’avvio è a marce bassissime, col segnapunti inchiodato allo 0-0 per 1’42’’, con anche due liberi falliti da Mancinelli prima del 2-0 di Parks. Preludio a una prima folata triestina, 8-2 al 4’. La Effe, anche stasera, è tutta nei suoi mori, che non bastano a evitare un devastante -18 già al 7’ con un micidiale 15-1, con le triple di Da Ros a banchettare su una Fortitudo molle dietro e falcidiata da banali palle perse. Nessuna reazione, anzi, un inizio infernale per gli uomini di Boniciolli, i cui richiami della vigilia restano inascoltati. Il 2/6 dalla lunetta è una immagine delle difficoltà enormi che fanno sprofondare ancora più in basso i biancoblù, che con 1’51’’ da giocare sul primo quarto si trovano 28-8 e lo chiudono con 32 subiti, cifra da record negativo.

Inizia a giocare con 10’ di ritardo la Kontatto, che a inizio secondo periodo piazza un 1-8 con 5 di un sin lì ectoplasmatico Montano e potrebbe ridare senso al suo match. Solo per poco: Knox non centra la tripla del -10, Cavaliero mette quelle del -16 e -19, e la rimonta è già finita. Anzi, la Effe finisce il tempo crollando ancora più in basso, con l’ennesima palla persa, stavolta da Campogrande, che consegna a Green il 50-29.

La ripresa non cambia la storia di una gara disastrata, con il consolidato distacco oltre ai 20 e i soliti errori cui s’aggiunge il tecnico a Legion che finisce per costare il -24 al 24’. Notte fonda per i biancoblù, che continuano a sprofondare sempre più in basso, col 62-33 al 25’ che è una bandiera bianca prematura. La Effe soprattutto dalla lunetta mette uno 10-0, che non basta però per rientrare in partita, visto che le distanze s’erano già fatte siderali. Poi, appena si risveglia, Trieste fa 7-0 in un amen. Il resto è un pro forma, i margini per i miracoli non ci sono e per la Fortitudo la serie si sposta a Bologna, sabato pomeriggio, con l’acqua alla gola.
 
Trieste-Fortitudo 91-69
Trieste: Bossi 2, Cavaliero 18, Parks 20, Coronica, Da Ros 13. Ferraro, Pecile 1, Baldasso 17, Green 16, Prandin 2, Simioni, Cittadini 2.
Fortitudo: Ruzzier 6, Montano 7, Legion 10, Mancinelli 4, Knox 9. Candi 4, Campogrande 13, Italiano 7, Raucci, Gandini 9.
Arbitri: Ursi, Brindisi, Costa
Note: liberi: T 19/26, F 26/37. Da due: T 18/36, F 11/32. Da tre: T 12/19, F 7/24. Rimbalzi: T 38, F 33
Parziali: 5’ 10-6, 10’ 32-12; 15’ 39-22, 20’ 50-31 – 25’ 62-35, 30’ 69-48; 35’ 79-57, 40’ 91-69. F mai in vantaggio. Massimo svantaggio -29 (62-33 al 25’).





