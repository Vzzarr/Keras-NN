
CLEVELAND - Boston batte un colpo e riapre la serie contro Cleveland. Contro pronostico, considerata la pesante assenza di Isaiah Thomas e l'umiliante 86-130 subito in gara-2, i Celtics compiono una vera e propria impresa vincendo sul parquet dei Cavaliers per 111-108 dopo aver toccato anche il -21 all'inizio del terzo quarto. Protagonista assoluto Marcus Smart con 7 triple e 27 punti totali.

CLEVELAND PARTE FORTE - L'inizio di gara è tutto a favore dei Cavaliers che sembrano dominare esattamente come i primi due incontri: i campioni in carica trovano 9 triple nei primi 12′ (un record) grazie a Irving e Love ispiratissimi, Boston soffre tremendamente l'assenza di Thomas (stagione finita per i problemi all'anca) ma prova a rimanere aggrappata al match grazie ad un mini parziale di 8-0 prima dell'intervallo lungo.


Kevin Love e LeBron James



 
	         




LA REAZIONE DI BOSTON -  Il punteggio al riposo è però pesante (66-50 Cleveland) e diventa ancora più ampio quando i Cavaliers toccano il +21 a inizio del terzo periodo. Lì però cambia la musica: i padroni di casa probabilmente pensano di aver già vinto, Lebron James sparisce dal campo rimanendo addirittura a secco di punti negli ultimi 16 minuti e i Celtics passo passo iniziano a rimontare. Il protagonista assoluto diventa Marcus Smart, sostituto proprio di Thomas nel quintetto biancoverde, che, insieme ad Avery Bradley, fa tornare Boston in partita grazie ad un parziale di 20-8. L'ultimo quarto inizia così sull'87-82 per Cleveland, ma il black-out per i Cavs continua mentre Smart è un autentico cecchino dalla distanza (chiuderà con 7/10 da 3). Negli ultimi secondi si lotta punto a punto, Irving mette una pezza alla clamorosa crisi di James (era dal 2011 che non segnava un punto in un quarto di gioco) portando il punteggio in parità sul 108-108 prima però dell'ultimo possesso di Boston che, con una triplona di Bradley, completa una strepitosa rimonta riaprendo completamente i giochi.

JAMES: "NON ERO IN PARTITA" - Comprensibile la delusione a fine partita di Cleveland, in particolare quella di Lebron James: "Non ero in partita, posso dire solo questo". Coach Lue elogia gli avversari e resta ottimista: "Dobbiamo semplicemente riconoscere che Boston ha combattuto bene e gestito bene la partita nonostante lo svantaggio. Noi non li abbiamo sottovalutati, è umano perdere una gara". Umore opposto per Avery Bradley: "La notte della sconfitta di gara-2 è stata pesante: siamo rimasti sconvolti e imbarazzati. Ma il giorno dopo abbiamo pensato che potevamo dire ancora la nostra e lo abbiamo fatto anche per il nostro fratello (Thomas) che ha dovuto rinunciare alla battaglia". Cleveland conduce ora per 2-1 nella finale di Eastern Conference, prossima sfida sempre alla Loans Arena nella notte italiana fra giovedì e venerdì.






