
            
            (ANSA) - ROMA, 30 MAG - Il tennista francese Maxime Hamou è
stato allontanato dal torneo del Roland Garros per un
comportamento inopportuno nei confronti di una giornalista.   
				Appena eliminato al primo turno del torneo che si gioca sulle
terra rossa parigina, in diretta tv, ha pensato bene di tentare
di baciare più volte una giornalista di Eurosport che aveva di
fronte, afferrandola addirittura per il collo. Nonostante i
tentativi di 'placcaggio', Hamou - 21 anni, n.287 delle
classifiche mondiali - ha continuato nella sua 'esibizione' che
alla fine gli è costato il ritiro dell'accredito da parte degli
organizzatori "per essersi comportato in modo inappropriato con
una giornalista". Ma non finisce qui e Hamou rischia adesso
anche una squalifica, dal momento che la Federazione francese di
tennis ha aperto un'inchiesta sull'accaduto.   
				          