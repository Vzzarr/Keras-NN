

Lewis Hamilton (ansa)






BARCELLONA (SPAGNA) - Lewis Hamilton ha trionfato in una gara altamente spettacolare. Il Gp di Spagna è un trionfo per il britannico e la Mercedes, che dopo un inizio in salita è riuscita a colmare il gap con la Ferrari: "Non sono partito bene - ammette Lewis - ma il team ha fatto un ottimo lavoro. Vettel era incredibilmente veloce. Non so cosa ho sbagliato in partenza, ma forse non sono stato abbastanza bravo". Poi il britannico esalta il duello col rivale: "Bello fare una gara ravvicinata con Sebastian, che era velocissimo. Il Gp dovrebbero essere sempre così". Decisivo il secondo pit stop, nel quale Mercedes ha guadagnato tanto: "Nel fervore del momento è difficile commentare, pensavo di aver preso la posizione ed ero vicinissimo. Ma le gare sono così e non cambierei nulla", ha aggiunto il pilota inglese.


Il brindisi dei duellanti



 
	         




VETTEL: "HO DATO TUTTO" - Secondo Vettel, che mantiene la testa del Mondiale: "Ho spinto il più possibile. Sono partito bene, ho avuto un piccolo pattinamento ma sono riuscito a restare davanti". Poi, però, si è trovato Hamilton a ridosso con le gomme soft. "E' stata una sorpresa averlo affianco così al rientro in pista, ho fatto tutto il possibile per tenerlo dietro - aggiunge il pilota tedesco della Ferrari - ma lui è stato fantastico. Sarebbe stato bello vincerla ma va bene così sono ancora avanti". Il Cavallino, però, era convinto che Hamilton potesse calare con le gomme nel finale, visti i trenta giri realizzati con l'ultimo treno: "Speravamo che Lewis faticasse con la gomma alla fine ma non è bastato", ha concluso il tedesco della Ferrari.
F1, Gp Spagna: Hamilton trionfa dopo il duello con Vettel
ARRIVABENE: "FERRARI SOLIDA" - La Mercedes le ha provate tutte per permettere a Hamilton di portare a casa la corsa. Il Team Principal Ferrari lo fa intendere a fine gara: "Vettel prima della safety car ha perso tempo dietro Bottas, ma le gare sono così. Possiamo dire che abbiamo una macchina molto forte. La nostra vettura è solida e anche la squadra lo è. Sarà un campionato duro e interessante". In casa Ferrari c'è ottimismo per il futuro. "Vettel ha detto che la macchina oggi era velocissima, ha aggiunto, anche troppo, io aggiungo che non è mai troppo, che bisogna andare sempre meglio", ha concluso.






