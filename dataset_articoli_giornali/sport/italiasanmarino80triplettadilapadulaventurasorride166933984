
EMPOLI - Ventura può sorridere. L'Italia sperimentale convince a Empoli travolgendo San Marino con un eloquente 8-0. Un risultato che testimonia l'enorme differenza di valori in campo ma anche il grande impegno mostrato da un gruppo che ha tanta voglia di emergere.

BENE LAPADULA, BERARDI, CONTI E POLITANO - Anche se poco probante, il test non ufficiale contro la formazione semidilettantistica di Manzaroli qualche nota positiva l'ha prodotta per il ct. Bene soprattutto Lapadula che, con una pregevole tripletta, ha confermato di essere un famelico predatore d'area, assolutamente da tenere in considerazione come rincalzo per la nazionale maggiore. Hanno convinto anche Berardi, autore di 45' ispirati, soprattutto nelle verticalizzazioni, Conti, padrone della fascia destra, e Politano che, al di là del fatto che ha realizzato il gol più bello della serata, si è inserito con un'intraprendenza ammirevole, sinonimo di grande personalità.

IN OMBRA CHIESA E FALCINELLI - In ombra invece Chiesa che, malgrado il ct gli abbia concesso più di un'ora, ha faticato a trovare passo e tempi giusti per sfondare sulla fascia sinistra (dove probabilmente non si trova a proprio agio) e Falcinelli che, nella ripresa, ha fallito tre ghiotte e clamorose occasioni per bagnare con una rete la sua prima in azzurro.

QUATTRO GOL IN 20′ - Ventura in avvio ha confermato l'undici della vigilia con Conti provato terzino destro, D'Ambrosio a sinistra, Berardi e Chiesa esterni a posizioni invertite rispetto al piede preferito e Lapadula-Petagna coppia d'attacco. Gli azzurri hanno impiegato 20' per travolgere gli avversari. Lapadula si è reso protagonista di una bella doppietta (colpo di testa in anticipo sul portiere su cross di Conti e bel tocco morbido d'esterno sinistro su lancio filtrante di Berardi), Gian Marco Ferrari ha contribuito al 2-0 costringendo Cevoli all'autorete sugli sviluppi di un angolo, Petagna è andato a segno a porta vuota sfruttando un pasticcio in disimpegno della difesa sammarinese dopo un centro di Lapadula.
Italia-San Marino, il film della partita
LAPADULA, TRIPLETTA D'AUTORE - La facilità con cui sono andati a bersaglio ha fatto un po' sedere i ragazzi di Ventura che hanno un po' calato i ritmi, consentendo a San Marino di respirare. Benedettini ha compito il primo intervento al 44' volando sulla sinistra per deviare in angolo un destro a giro di Chiesa. Nella ripresa il ct ha lanciato nella mischia Falcinelli, Politano, Cataldi e Pellegrini e l'Italia ne ha tratto nuova linfa. Dopo appena 3' è arrivato il 5-0, realizzato da Caldara, smarcato in area da Conti sugli sviluppi di un angolo. Altri 2' ed è arrivato anche il tris di Lapadula che ha scavalcato Simoncini, subentrato a Bendettini, con un morbido pallonetto dal limite.

POLITANO, GOL CAPOLAVORO - L'Italia, non paga, ha insistito e al 58' ha trovato il 7-0 con Politano che ha battuto ancora Simoncini con un altro pregevole pallonetto, stavolta da destra verso sinistra, riprendendo una corta respinta della difesa. L'8-0 conclusivo è arrivato grazie a un secondo autogol, realizzato dal figlio dell'ex gloria della Juve Bonini: appena entrato, è intervenuto in maniera maldestra su un cross basso di Politano e ha infilato la propria porta. L'Italia avrebbe potuto incrementare ulteriormente il bottino se Falcinelli non fosse stato tradito dall'emozione: prima non ha centrato lo specchio a porta vuota su un cross di un altro subentrato, Biraghi, e poi, all'ultimo minuto, ha per due volte calciato addosso a Simoncini, a tu per tu col portiere.

ITALIA-SAN MARINO 8-0 (4-0)
Italia (4-2-4): Scuffet sv; Conti 7 (24° st Biraghi 6), Caldara 6.5, G.Ferrari 6.5, D'Ambrosio 6; Baselli 6 (1° st Pellegrini 6), Gagliardini 6.5 (1° st Cataldi 6); Berardi 7 (1° st Politano 7.5), Petagna 6.5 (1°st Falcinelli 5.5), Lapadula 8, Chiesa 5.5 (18° st Caprari 6.5). In panchina: Gollini, Calabria, A.Ferrari. Allenatore: Ventura.
San Marino (4-2-3-1): Benedettini 5 (1° st Simoncini 6); Cesarini 5 (18° st Bonini 4.5), Cevoli 5 (26° st Mazza 5.5), Biordi 5 (41° st Stefanelli sv), Brolli 5, Cervellini 5, A.Golinucci 5; Hirsch 6, Tosi 5.5 (11° st Della Valle 5), Vitaioli 5.5 (18° st Zafferani 5.5); Rinaldi 5.5. In panchina: Manzaroli, Palazzi, E.Galinucci, Tommasini. Allenatore: Manzaroli.
Arbitro: Schaerer (Svizzera) 6.
Reti: 10° pt Lapadula, 13° pt aut. Cevoli, 16° pt Petagna, 20° pt Lapadula, 3° st Caldara, 4° st Lapadula, 13° st Politano, 20° st aut. Bonini.
Note: Serata serena, terreno in buone condizioni.
Spettatori: 6.000 circa.
Ammoniti: Nessuno.
Angoli: 11-0.
Recupero: 0′; 0′.
 






