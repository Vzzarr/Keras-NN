

Stefan de Vrij, 25 anni. (agf)






ROMA - Incontro tra Lotito e Simone Inzaghi rinviato. Oggi pomeriggio il tecnico biancoceleste e il suo staff si sono presentati nel centro sportivo di Formello per ultimare gli ultimi dettagli e mettere la firma sul contratto che li legherà alla Lazio per i prossimi tre anni, ma per impegni del presidente la riunione è slittata. L’incontro si terrà comunque nelle prossime ore e Inzaghi potrà iniziare a programmare con il ds Tare la prossima stagione anche a livello di mercato.

BIGLIA SEMPRE PIÙ VICINO AL MILAN - Lucas Biglia è sempre più vicino al Milan, Keita in sospeso e de Vrij serenamente in Olanda ad aspettare novità. Al momento è questo, in estrema sintesi, il punto sulle tre situazioni spinose in casa Lazio, i big con il contratto in scadenza che la società biancoceleste sta tentando di trattenere nella Capitale come da richiesta dell’allenatore. Il rischio concreto è quello di non riuscire a rinnovare il contratto di nessuno dei tre, visto che quello che fino a poco tempo fa sembrava avesse più possibilità di farlo, cioè il capitano Lucas Biglia, è sempre più orientato a trasferirsi al Milan, portando nelle casse della Lazio 18 milioni più altri 4 legati ai bonus.

DE VRIJ NON RINNOVA, MA PUÒ RESTARE - Ciò non significa però che nella prossima stagione il club di Lotito debba fare a meno di tutti e tre, perché pur non rinnovando il proprio contratto, sia Keita che de Vrij potrebbero anche rimanere. Il senegalese valuta infatti l’offerta del Milan, ma al momento è ancora più attratto da quella della Juventus, che però lo prenderebbe nell’estate 2018 a parametro zero. E pure per il difensore olandese le cose sono cambiate nelle ultime settimane: anche lui non rinnoverà, lo ha ribadito di fronte alla nuova proposta che il club gli ha presentato sabato scorso. La sua permanenza a Roma non è però da escludere, anzi. Il giocatore si trova bene nella Lazio e al momento le offerte che sono arrivate per lui (la più alta del Valencia, da 15 milioni) non hanno soddisfatto Lotito.

IN ATTESA DELL’ATLETICO MADRID - Pur di non svendere de Vrij, il presidente della Lazio preferirebbe sfruttarlo per questo suo ultimo anno di contratto e perderlo poi a zero la prossima estate. Sarà così se non dovessero arrivare nuove offerte più sostanziose e su questo aspetto sarà molto importante anche il responso del tribunale di Losanna al ricorso dell’Atletico Madrid. I Colchoneros - tra i club più interessati al difensore olandese - sono stati sanzionati con il blocco del mercato nella prossima sessione estiva, ma sono fiduciosi che il divieto venga presto annullato. A quel punto avrebbero campo libero per formulare un’offerta alla Lazio: e se questa superasse i 20 milioni, difficilmente Lotito direbbe di no.






