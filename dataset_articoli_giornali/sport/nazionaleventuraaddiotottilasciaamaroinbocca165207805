

Gian Piero Ventura (fotogramma)






BOLGIANO -  "Quando un grande campione come Totti lascia, resta l'amaro in bocca perché perdiamo un grandissimo giocatore. Non c'è un Totti di domani, ma tanti giovani che possono avere lui come modello a cui ispirarsi". Il ct della Nazionale, Gian Piero Ventura, commenta così il quasi certo addio al calcio del capitano della Roma.

"VITTORIA JUVE SAREBBE IMPORTANTE" -  Parole al miele dunque del ct azzurro nei confronti di Totti, giocatore che l'ex tecnico del Torino non ha mai avuto il piacere di allenare: "Per chi ama il calcio è un dispiacere perdere un calciatore che ci ha deliziato", aggiunge Ventura nel corso di un evento organizzato da Eni nei suoi laboratori di Bolgiano. Una battuta anche sulla Juventus, impegnata in finale di Champions League contro il Real Madrid: "Tiferò per la Juve come tiferei per qualsiasi altra squadra italiana. Ci sono tutti i presupposti perché possa arrivare fino alla fine. Come è servita molto la vittoria dell'Italia di Lippi in Germania per il calcio italiano, così potrebbe fare anche la Juve vincendo la Champions".

VENERDI' VISITA ALL'INTER -  Nell'agenda di Ventura per venerdì è prevista una visita nel centro sportivo dell'Inter. Lui e Oriali saranno ospiti d'eccezione per incontrare gli azzurri in vista delle prossime convocazioni di giugno e per fare un personale in bocca al lupo a Stefano Vecchi che ha preso il posto di Pioli, esonerato martedì sera. Una visita che arriva in un momento particolare, perché Oriali, secondo quanto si apprende, sarebbe ad un passo dal clamoroso ritorno a Milano. Il club nerazzurro, infatti, è deciso a riportare l'ex bandiera ad Appiano Gentile. Un uomo d'esperienza, che ha scritto la storia vincente del club, per fare da raccordo tra la squadra e la società.






