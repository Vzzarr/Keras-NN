
CALVISANO - Gialloneri bresciani e rossoblù veneti. Sfidanti contro campioni in carica. Gioventù, organizzazione da una parte. Esperienza, cuore dall'altra. Per il quarto anno consecutivo Calvisano e Rovigo disputano la finale-scudetto del rugby: (si gioca domani alle ore 18 al San Michele di Calvisano, diretta streaming sulla home page di Repubblica.it). Padroni di casa leggermente favoriti: hanno chiuso il campionato nettamente in testa con 17 vittorie e una sola sconfitta, superando poi nella semifinale dei play-off il Viadana ma con non poca fatica; i Bersaglieri invece, prima di battere in maniera netta i "cugini" del Petrarca Padova, avevano terminato la stagione regolare al 3° posto con 11 vittorie, 2 pareggi e ben 5 sconfitte. Lo scorso anno vinse Rovigo, che festeggiò lo scudetto numero 13 della sua lunga storia. Nelle 2 precedenti occasioni l'aveva spuntata Calvisano (5 scudetti nelle ultime 12 stagioni). Quest'anno le squadre si sono incontrate 2 volte e hanno sempre vinto i gialloneri. Ad arbitrare la sfida per l'ottantaseiesimo titolo di Campione d'Italia sarà l'internazionale Mario Mitrea.

La doppia sfida di Brunello Per Massimo Brunello, allenatore del Calvisano e storica ala del Rovigo (di cui è stato anche allenatore), la seconda finale contro la propria ex squadra non è un match come tutti gli altri: "Ho passato una vita indossando i colori rossoblù e fa sempre un certo effetto, affrontarli da avversario. Ma siamo concentrati sulla voglia di riscattare l'ultima finale persa ed abbiamo la possibilità di farlo davanti al nostro pubblico. A Viadana nella semifinale di andata ci siamo fatti trovare impreparati: siamo una squadra giovane, con pochissimi reduci dalla partita di un anno fa. Il nostro è un rugby fatto di ritmo, corse e ricerca degli spazi ed il piano di gioco per sabato sarà coerente con questo approccio. Rovigo è una squadra quadrata, che sbaglia poco, con ottime fasi statiche ed un'ottima mischia. Ma il pericolo principale può venire dalle iniziative individuali di un talento come Basson".

Un All Black per i Bersaglieri - Joe McDonnell, l'ex pilone degli All Blacks che l'anno scorso ha riportato in Polesine uno scudetto atteso da oltre un quarto di secolo, al suo secondo anno sulla panchina rossoblù non sembra aver alcuna intenzione di abdicare: "Nella stagione regolare abbiamo avuto molti alti e bassi, ma arriviamo a questa finale con una gran bella condizione fisica e mentale, con lo spirito giusto. Vogliamo confermare il successo dell'anno scorso e l'approccio mentale sarà decisivo: dal punto di vista fisico siamo pronti, in settimana ci siamo allenati senza forzare soprattutto perché abbiamo giocato la semifinale di domenica, ed il grosso del lavoro sarà psicologico".
Duemila tifosi da Rovigo - Promette di essere una partita molto fisica, interessante lo scontro tra i due pacchetti di mischia. Da Rovigo arriveranno oltre duemila tifosi (6 pullman) e nel centro della città veneta verrà comunque allestito un maxischermo per seguire in diretta l'incontro. Al 'San Michele' ci sarà anche il ct azzurro Conor O'Shea.
 Patarò Calvisano: Minozzi - Susio/Chiesa, Paz, Lucchin, Bruno - Novillo, Semenzato - Tuivaiti, Giammarioli, Archetti - Andreotti, Cavalieri - Riccioni, Morelli (cap), Panico. A disposizione: Luus, Rimpelli, Zanetti, Zdrilich, Chiesa/Consoli, De Santis, Dal Zilio, Costanzo. All. Brunello. 
Femi-CZ Rovigo Delta: Basson - Barion, Majstorovic, McCann, Torres - Rodriguez, Chillon - De Marchi, Lubian, Ruffolo (cap) - Parker, Boggiani - Iacob, Momberg, Muccignat. A disposizione: Cadorini, Balboni, Bordonaro, Cicchinelli, Ortis, Loro, Biffi, Mantelli. All. McDonnell.
Arbitro: Mitrea (Udine)
 






