







ROMA - Per l'Italia ovale è una prova d'appello: quanto è davvero cresciuto il movimento rugbistico nostrano negli ultimi anni? Ce lo diranno i ragazzi della Nazionale Under 20, impegnati da domani nei Mondiali di categoria: in Georgia si sfidano le migliori 12 squadre divise in 3 poule da 4. L'Italia, sconfitta in tutti gli incontri dell'ultimo Sei Nazioni, è stata inserita nella poule B con Irlanda, Nuova Zelanda e Scozia. Della poule A fanno parte Australia, Inghilterra, Samoa e Galles; della C, Argentina, Francia, Georgia e Sudafrica. La prima fase è proibitiva, l'obiettivo minimo sarà quello di superare l'ultimo spareggio tra le squadre peggiori: una sola retrocede.

Allenati da Carlo Orlandi e Alessandro Troncon, gli azzurrini esordiranno domani con l'Irlanda a Kutaisi (ore 13.30 italiane: il match sarà trasmesso in diretta streaming su worldrugby.org). L'appuntamento successivo è domenica con gli All Blacks (sempre alle 13.30 italiane), con lo Scozia il match è in programma giovedì quando in Italia saranno le 11 del mattino. Lo scorso anno l'Italia si era classificata all'undicesimo posto, superando il Giappone nello spareggio.

Carlo Orlandi ha parlato della partita di domani: "Nello scorso 6 Nazioni la partita contro l'Irlanda è stata quella dove abbiamo sfiorato il risultato pieno. Sappiamo che il Mondiale è un torneo diverso. Anche l'Irlanda, come noi, sarà una squadra migliore. Partiamo dalle nostre basi: la conquista. Dovremo prestare attenzione sulla mischia. Sarà una partita fisica dove il nostro obiettivo sarà quello di far prevalere il nostro gioco per lunghi tratti come già successo a Prato lo scorso febbraio".

Questa la formazione azzurra che scenderà in campo: Cioffi (Lazio) - De Masi (Benetton Treviso), Zanon (Mogliano), Schiabel (San Donà), D'Onofrio (Benevento) - Rizzi (Mogliano), Trussardi (Clermont Auvergne) - Licata (Miraglia), Masselli (Lyons Piacenza), Bianchi (Arezzo) - Iachizzi (Perpignan), Cannone (Florentia) - Riccioni (Calvisano), Ceciliani (Delbio), Fischetti (Capitolina). A disposizione: Rollero (Lyons Piacenza), Rimpelli (Calvisano), Gavrilita (Calvisano) Manni (Mogliano), Lamaro (Lazio), Panunzi (Capitolina), Di Marco (L'Aquila), Bronzini (Viadana).






