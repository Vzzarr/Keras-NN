
            
            (ANSA) - ROMA, 31 MAG - Allo stadio Olimpico di Roma è stato
sorteggiato il calendario della finale della Junior TIM Cup, il
torneo di calcio a 7 under 14 sostenuto da Lega Serie A, TIM e
Centro Sportivo Italiano. Domani le 16 squadre finaliste, i cui
club militano in Serie A TIM, saranno pronte a sfidarsi per
conquistare il trofeo della stagione 2016/2017.  Una cerimonia
all'insegna dell'unione tra calcio professionistico ed
oratoriale, grazie alla partecipazione di due ospiti d'eccezione
come Edoardo Soleri della Roma e Cristiano Lombardi della Lazio
che hanno risposto alle domande dei ragazzi e portato la propria
testimonianza. Con loro anche Federico Betti in arte
"MikeShowSha", uno degli youtuber italiani più seguiti con oltre
1 milione di iscritti al suo canale, che ha incoraggiato i
giovani calciatori a credere in se stessi coltivando le proprie
passioni. I tre ospiti hanno poi ricevuto la speciale maglia con
la scritta "Uno di Noi", per poi partecipare alla foto di gruppo
con i capitani degli oratori.   
				          