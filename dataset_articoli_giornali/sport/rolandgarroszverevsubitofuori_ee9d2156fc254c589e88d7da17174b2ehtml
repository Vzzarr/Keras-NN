
            
            (ANSA) - ROMA, 30 MAG - Prima grande sorpresa al Roland
Garros. La terza giornata, dedicata al completamento del primo
turno, ha visto l'uscita di scena di Alexander Zverev: il 20enne
tedesco, recente vincitore degli Internazionali Bnl d'Italia, è
stato eliminato dallo spagnolo Fernando Verdasco, impostosi con
il punteggio di 6-4 3-6 6-4 6-2 (il match era stato interrotto
per oscurità ieri sera alla fine del secondo set).   
				Esordio senza problemi per lo svizzero Stan Wawrinka che ha
regolato per 6-2 7-6 (6) 6-3 lo slovacco Jozef Kovalik,
proveniente dalle qualificazioni. L'argentino Juan Martin Del
Potro costretto a saltare le ultime quattro edizioni a causa
degli infortuni, ha disposto agevolmente del connazionale Guido
Pella sconfitto per 6-2 6-1 6-4. In campo femminile da segnalare
il successo dell'ucraina Elina Svitolina trionfatrice al Foro
Italico (6-4 6-3 alla kazakha Yaroslava Shvedova)e
l'eliminazione della britannica Johanna Konta (1-6 7-6 6-4
contro la giocatrice di Taiwan Su-Wei Hsieh).   
				          