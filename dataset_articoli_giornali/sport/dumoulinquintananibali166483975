

Nairo Quintana (afp)






Il pensiero va subito al finale di Giro del 1981, con Battaglin, Saronni e lo svedesone Prim a giocarsi la rosa a cronometro sospesi sui secondi, oppure al Tour de France del 1989, alla disperazione di Fignon, beffato di una manciata di battiti di ciglia da Greg Lemond. Questo Giro d'Italia non sarà tecnicamente indimenticabile, ma quando Milano è lontana appena 48 ore sembra 'Assassinio sull'Orient Express'. Quattro potenziali vincitori racchiusi in 53'', sei allargando la forbice a 1'30'', e con due carte da giocare: una nuova tappa di montagna e la cronometro finale. I 191 km da San Candido a Piancavallo dicono un sacco di cose. La principale è che Nairo Quintana è la nuova maglia rosa: più ragioniere che Condor, mette a frutto lavoro di squadra e i problemi altrui. "I miei compagni di squadra mi hanno portato nella posizione migliore e sono felice di indossare la maglia Rosa. La classifica generale è abbastanza complicata. Dovremo adattare la nostra strategia giorno per giorno. Domani ci sarà un'altra tappa importante, poi darò tutto nella cronometro".

Il secondo è che Tom Dumoulin, vittima anche di un clamoroso sbaglio tattico, accusa la prima vera crisi, di gran lunga peggiore rispetto a quella dello Stelvio. Non si spezza l'olandese, ma si piega in maniera evidente. "Non sono soddisfatto di quello che ho sentito come sensazioni, è stato il mio giorno peggiore. in discesa mi sono trovato troppo indietro, oggi è stata stressante anche la gestione della corsa. La tappa di domani? Se resto con i big ho la chance di vincere questo Giro a Milano, ma sarà molto difficile".

E poi Vincenzo Nibali: le gambe girano a sufficienza, la testa va che è una meraviglia. Per la rosa c'è anche lui, anche perché nessuno sa interpretare le are come lui. "In passato ho sempre conosciuto grandi campioni, ma non così sfacciati... -torna sullo screzio del giorno rpecedente con Dumoulin- Lui si è scusato con me e gli altri in partenza e siamo ripartiti da capo. Poi in gara può succedere di tutto: siamo in tanti a giocarci la classifica, è un Giro difficile da lottare sino alle fine".

Quindi il quarto uomo, quello che non ti aspetti più: Thibaut Pinot continua a produrre rasoiate e guadagnare terreno. Bravo in salita, e nonostante la disfatta di Monfalcone, cresciuto a cronometro, quindi...    

Giornataccia per Dumoulin dunque. Viene pagata innanzitutto una certa presunzione, non solo verbale. Sta dietro la maglia rosa, parecchio dietro quando inizia la discesa di Cima Sappada. Primo errore al quale si aggiunge il secondo: i suoi compagni di squadra infatti sembrano non saperlo e tirano a tutta. Un'autogol sul quale si fiondano Quintana e Nibali. Gruppo dissolto e Dumoulin in ritardo. Mancano una novantina di km al traguardo, ma per il buon Tom arriva la famosa alleanza trasversale: lo aiutano gli olandesi Kruijswijk e Mollema, un'altra grossa mano gliela dà Adam Yates. La pellaccia è momentaneamente salva, ma tante energie preziose se ne vanno.
 
Il discorso infatti è solo rimandato. Energie quasi consumate, unitamente al sistema nervoso. Mollema ad esempio se la prende per una manovra di Sutherland e gli scaglia sulla schiena la borraccia. E' il segnale che la salita di Piancavallo, con tratti di pendenza anche cattiva - punte del 14%- non sarà banale. Franco Pellizotti rasenta la perfezione nel compito di luogotenente di Vincenzo Nibali: tra lui e quelli della Movistar non c'è lo scatto secco, ma il ritmo mette in difficoltà Dumoulin. L'olandese deve inscenare il suo classico, la cronometro, ma stavolta riesce appena a limitare i danni. Quintana, Nibali, soprattutto Pinot, Zakarin e Pozzovivo (per il successo ci sono anche il russo e il lucano), scattano, e la maglia rosa cambia padrone. Tutto succede parecchi minuti un meritato premio alla perseveranza: Mikel Landa, dopo le beffe subite in serie da Nibali e Van Garderen, stavolta non corre rischi. Entra nella fuga giusta, ma sulla salita finale va da solo. E stavolta non c'è nessuno che possa fregarlo. "Forse questa è la mia vittoria più bella. Ho fatto uno sforzo incredibile per restare davanti sapendo di avere degli inseguitori poco distanti. Poco prima che il Giro iniziasse abbiamo perso un amico come Michele Scarponi. Non ho voluto mancare quest'occasione per rendergli omaggio sulla linea del traguardo".    

ORDINE D'ARRIVO
1. Mikel Landa                (Esp, Sky)           in 4h53'00"
2. Rui Alberto Faria da Costa (Por, Uae Emirates)   a    1'49"
3. Pierre Rolland             (Fra, Cannondale)     a    1'54"
4. Pello Bilbao Lopez         (Esp)                 a    2'12"
5. Sebastian Henao            (Col)                 a    3'06"
6. Evgeny Shalunov            (Rus)                 a    3'51"
7. Luis Leon Sanchez          (Esp)                     s.t.
8. Matteo Busato              (Ita)                 a    5'05"
9. Lorenzo Rota               (Ita)                     s.t.
10. Ilia Koshevoy              (Blr)                 a    6'44"
11. Thibaut Pinot              (Fra)                 a    8'09"
12. Domenico Pozzovivo         (Ita)                 a    8'15"
13. Ilnur Zakarin              (Rus)                     s.t.
16. Nairo Quintana             (Col)                     s.t.
18. Vincenzo Nibali            (Ita)                     s.t.
22. Tom Dumoulin               (Ned)                 a    9'30"
CLASSIFICA GENERALE
1. Nairo Quintana         (Col-Movistar)     in 85h02'40"
2. Tom Dumoulin           (Ned-Sunweb)        a     0'38"
3. Vincenzo Nibali        (Ita, Bahrain)      a     0'43"
4. Thibaut Pinot          (Fra-Fdj)           a     0'53"
5. Ilnur Zakarin          (Rus)               a     1'21"
6. Domenico Pozzovivo     (Ita)               a     1'30"
7. Bauke Mollema          (Ned)               a     2'48"
8. Adam Yates             (Gbr)               a     6'35"
9. Bob Jungels            (Lux)               a     7'03"
10. Steven Kruijswijk      (Ned)               a     7'37"




 
 






