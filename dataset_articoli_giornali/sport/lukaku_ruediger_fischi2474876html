«Quando Ruediger prendeva il pallone, sentivo i fischi contro di lui (dei tifosi della Lazio, ndr), ma la cosa ridicola è che in campo c'ero anch'io... Il razzismo negli stadi, ad ogni modo, non è certo un'esclusiva italiana». Lo racconta il difensore biancoceleste Jordan Lukaku, belga di origini congolesi, in un'intervista con il settimanale «Sport-Foot Magazine», ricordando il comportamento di alcuni tifosi della Lazio nei confronti del romanista (tedesco ma originario della Sierra Leone).

Nell'intervista Lukaku sottolinea la grande differenza tra il campionato belga e quello italiano: in Serie A, «se commetti un errore, verrai punito molto più velocemente. In Italia il calcio non è una partita a dama, ma a scacchi». Quindi, pur senza mai nominarlo, accusa l'ex ct della Nazionale belga Marc Wilmots per il flop all'Europeo dello scorso anno. «Siamo arrivati in Francia mal preparati - afferma Lukaku - soprattutto per quanto riguarda la fase difensiva. L'unico suggerimento che mi veniva dato era di dare sempre la palla a Eden (l'attaccante Hazard, ndr), il quale poi aveva sempre tre uomini addosso...».