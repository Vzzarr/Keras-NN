
MILANO - Una volata lunga 30 km che sembra accompagnata dalla danza delle ore: ritmata, scandita dagli incitamenti e dalle speranze di folla variegata. Sulle montagne, quando la congiura sportiva sembrava travolgerlo, era sembrato un leone, aggrappato al Giro con artigli che sembravano dissolversi da un momento all’altro. Poi nella crono torna farfalla e gentiluomo, elegante nella sua compostezza quando usa la bicicletta. Tom Dumoulin allarga gli orizzonti del Giro d’Italia proprio nell'edizione numero 100, iscrivendo per la prima volta l’Olanda nell’albo d’oro.
 
La farfalla di Maastricht risolve a suo favore una stressante battaglia sul filo dei secondi: ce la fa per 31 su Nairo Quintana, che piace nella prova contro il tempo più di quanto avesse entusiasmato in un Giro corso più da ragioniere che da condor.  "In alcune tappe di montagna avevo la febbre e non stavo bene, sarebbero forse stati i giorni giusti per attaccare Dumoulin, ma la cosa importante è essere salito sul podio". Subito dopo, Vincenzo Nibali, terzo per una manciata di secondi (9) dietro al colombiano. Lo Squalo comunque non ha nulla da rimproverarsi, a parte una condizione –pur buona- non eccellente, ed un anno in più rispetto al trionfo dello scorso anno. Ma sono discorsi che lasciano il tempo che trovano: il risultato della strada è questo e va accettato, prodotto di tre settimane non eccelse dal punto di vista tecnico ma straordinariamente emozionanti. Niente podio invece per Thibaut Pinot: il francese ha lavorato tanto a cronometro, magari perdendo qualcosa in salita, ma proprio contro il tempo ha compromesso il suo Giro. "Più di questo non si poteva fare - conferma il siciliano-. Abbiamo sempre cercato di attaccare ma le energie erano queste. Le crono sono state l'ago della bilancia, in due giornate mi sono mancate le gambe, una sul Blockhaus e ad Oropa: la gestione non è stata semplice e abbiamo dato il massimo simo alla fine".
 
Giro d'Italia, trionfo Dumoulin: il film della cronometro

Arriva dunque, e proprio in coda, l’atteso ribaltone. La crono finale non è certo un inedito: negli ultimi 40 anni il Giro ha conosciuto 16 epiloghi del genere. Abbastanza inedito invece il ribaltone. Ne ricordiamo due. Hesjedal nel 2012 su un Purito Rodriguez che ogni volta che arrivava una prova contro il tempo vedeva streghe malvagie. Moser nel 1984 contro Fignon, in una giornata dal tifo antico (l’Arena di Verona rimbomba ancora di urla) e dal sapore modernissimo, con la famosa bici, per l’epoca ‘spaziale’, del trentino che tolse Giro e tante certezze a Laurent Fignon.
 
La partenza dall’autodromo di Monza nell’immaginario collettivo è sinonimo di velocità, ma quando ad una formula uno si sostituisce la bicicletta, l’asfalto poroso non aiuta granché. Dumoulin deve recuperare 53’’ a Quintana, il primo intermedio dopo quasi 9 km indica che ce la farà: mezzo minuto che si raddoppia al secondo rilevamento ufficiale, quando di km al traguardo nel mancano appena 12. Sono proprio questi ultimi i più emozionanti, perché sono quelli in cui conta solo il cuore. Dumoulin è in vantaggio ma sembra non averne più, tanto che il suo ritardo dal vincitore di giornata (Jos Van Emden, altro olandese) si dilata. Addirittura, uno di quei controlli non ufficiali, un po’ artigianali, segnala Quintana virtualmente dietro appena 3’’. Sembra percepirlo anche Dumoulin, il cui sguardo all’arrivo si fa torvo, prima di lasciare spazio ad una gioia incontenibile. "E' incredibile e pazzesco. Non so cosa dire, non l'avrei mai immaginato - le prime parole di Dumoulin -. Quando ho superato il traguardo mi hanno detto 'hai vinto, hai vinto', poi quando ho visto il monitor sono rimasto di ghiaccio. Sono stato forte e fortunato, Nairo ha fatto una grandissima gara quest'oggi. Non volevo sentire indicazioni sui distacco ma dopo che ho passato la metà mi hanno detto di non prendere rischi e ho capito...".

ORDINE D'ARRIVO
1. Jos Van Emden             (Ned-Lotto)          in 33'08"
2. Tom Dumoulin              (Ned-Sunweb)          a  0'15"
3. Manuel Quinziato          (Ita-Bahrain)         a  0'27"
4. Vasil Kiryienka           (Blr)                 a  0'31"
5. Joey Rosskopf             (Usa)                 a  0'35"
6. Jan Barta                 (Cze)                 a  0'39"
7. Greg Preidler             (Aut)                 a  0'51"
8. Bob Jungels               (Lux)                 a  0'54"
9. Jan Tratnik               (Slo)                 a  0'57"
10. Andrey Amador             (Crc)                 a  1'02"
13. Vincenzo Nibali           (Ita)                 a  1'09"
27. Nairo Quintana            (Col)                 a  1'39"
28. Thibaut Pinot             (Fra)                 a  1'42"
33. Ilnur Zakarin             (Rus)                 a  1'49"
CLASSIFICA GENERALE
1. Tom Dumoulin           (Ned-Sunweb)       in 90h34'54"
2. Nairo Quintana         (Col-Movistar)      a     0'31"
3. Vincenzo Nibali        (Ita, Bahrain)      a     0'40"
4. Thibaut Pinot          (Fra)               a     1'17
5. Ilnur Zakarin          (Rus)               a     1'56"
6. Domenico Pozzovivo     (Ita)               a     3'11"
7. Bauke Mollema          (Ned)               a     3'41"
8. Bob Jungels            (Lux)               a     7'04"
9. Adam Yates             (Gbr)               a     8'10"
10. Davide Formolo         (Ita)               a    15'17"



    


 






