
MILANO -  Il Giro d'Italia numero 100 è finito da poche ore confermando quanta passione suscita ancora negli sportivi italiani. E' stata una corsa molto agonistica che ha mantenuto intatti il fascino e l'incanto di sempre, non perdendo lo smalto anche dopo la centesima edizione che si è conclusa a Milano con la prima vittoria di un olandese, il 26enne Tom Dumoulin.

"GIRO SEMPRE INCERTO" - A commentare il Giro è il ct dell'Italbici, Davide Cassani, che ai microfoni di "Radio Anch'io Sport" su RadioUno parla dell'esito della corsa rosa del Centenario, vinta da Dumoulin su Quintana e Nibali: "E' stato un Giro incerto fino alle fine, di alta qualità e con tanti campioni: nell'ultima settimana Nibali e Quintana hanno tentato di staccare Dumoulin e ci sono riusciti di poco, nell'ultima cronometro era normale che l'olandese, che è uno specialista, desse tanti secondi di distacco ai due, che comunque si sono difesi bene".

"NIBALI? UNICO ERRORE AL BLACKHOUSE" - "L'unico errore che può aver commesso è stato il giorno del Blackhouse - spiega Cassani, parlando del campione siciliano - quando ha perso un minuto per cercare di rispondere agli attacchi di Quintana e 40″ da Dumoulin, praticamente il suo ritardo in classifica. Però non può recriminare nulla, ha fatto un ottimo Giro".

"ARU NOSTRA SPERANZA PER IL TOUR" - Dietro a Nibali, per le corse a tappe, ci sono solo due corridori azzurri capaci di ripercorrerne le orme: "Fabio Aru è un classe '90, ha vinto una Vuelta ed è salito per due volte sul podio al Giro: quest'anno sarà il nostro punto di riferimento al Tour. Poi c'è Davide Formolo: a 24 anni è giunto decimo e può diventare un ottimo corridore a tappe. Per il momento abbiamo solo questi". Per quanto riguarda il Tour, il ct azzurro si attende "una sfida Quintana-Froome, con Contador che anche se non giovanissimo mi dicono stia bene. Il mio augurio è vedere Aru davanti, magari sul podio o nei primi cinque".






