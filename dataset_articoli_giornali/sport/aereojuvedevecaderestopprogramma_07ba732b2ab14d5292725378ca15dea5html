
            
            (ANSA) - BOLOGNA, 29 MAG - "Questi riescono a rubare anche le
partite che non contano. Io spero che venga giù l'aereo che li
porta a giocare la Coppa dei Campioni". La frase, riferita alla
Juventus, è stata pronunciata sabato sera da un ascoltatore di
Radio International durante una puntata della trasmissione
sportiva 'Made in Bo', al termine dell'anticipo dell'ultima di
campionato Bologna-Juve vinto dai bianconeri al 94'. Il
giornalista Leo Vicari in studio si è immediatamente dissociato,
ma il conduttore-tifoso, conosciuto come 'Il Tosco', ha invece
risposto all'ospite: "Vai avanti, io penso che la tua non sia
per nulla 'ipocrisia'. Fa benissimo, io voglio la morte di tutti
gli juventini. Sei la mia voce". 
   Il dialogo, con l'audio diffuso in rete su vari siti, ha
scatenato una bufera sui social network e oggi, fanno sapere
fonti dell'emittente, la trasmissione è stata sospesa.   
				          