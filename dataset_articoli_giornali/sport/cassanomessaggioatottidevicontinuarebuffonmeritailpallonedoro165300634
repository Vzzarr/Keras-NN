

Antonio Cassano 






ROMA -  "A Totti direi di continuare e sono convinto che anche lui voglia farlo: nessuno deve azzardarsi di dirgli cosa deve fare. A me piacerebbe finire la carriera da qualche parte e con Francesco giocherei ancora: decida lui dove". Cassano e Totti di nuovo insieme dopo il periodo alla Roma? Il talento barese ci prova e lancia un messaggio al capitano giallorosso, che a giorni scioglierà le riserve sul proprio futuro.

"BUFFON MERITA PALLONE D'ORO" -  Ai tempi della Roma ci furono risate e screzi, Cassano ricorda il periodo nella Capitale: "Totti è il calciatore con cui mi sono divertito di più in assoluto, se sta bene potrebbe fare ancora tanti gol in questa Serie A", aggiunge in un'intervista a Tiki Taka. Il discorso passa poi sulla Juventus: FantAntonio in passato non è stato tenero con la Vecchia Signora (celebre la sua frase "sono una squadra di soldatini"), eppure ammette che contro il Real Madrid farà il tifo per i bianconeri: "Ci sono tanti amici a Torino e in particolare mi farebbe piacere per Buffon, così finalmente potrebbero dargli il Pallone d'oro. Lo merita. Alla Juventus e ad Allegri posso fare solo i complimenti per quello che hanno fatto, ma io preferisco essere il Barcellona: ognuno ha il suo modo di giocare".

"MILAN SQUADRA DI SCAPPATI DI CASA"- Durante l'esperienza alla Roma, Cassano ha giocato anche con Vincenzo Montella. L'ex attaccante della Sampdoria elogia il tecnico rossonero, lanciando una stoccata alla squadra: "Per me sta facendo benissimo, gli darei 10: sta facendo delle cose eccezionali con una squadra di scappati di casa. Ai miei tempi certi giocatori non si sarebbero neppure potuti cambiare fuori da Milanello". Battuta al veleno anche su Balotelli: "E' un ottimo calciatore, ma ne passa per essere un campione. Lui si è offeso dicendo che gli amici nel calcio non esistono e questo è un problema suo. Io gli amici ce li ho a casa mia e dico quello che penso".

"ALL'INTER GIOCATORI SOPRAVVALUTATI" -  Cassano non ha mai nascosto che la sua squadra del cuore è l'Inter. Ma anche quando si parla dei nerazzurri, i sentimenti restano chiusi in un cassetto: "L'Inter è stata ingiusta con Pioli, è una brava persona e meritava di finire la stagione. La colpa non è sua, è che non ha giocatori all'altezza dell'Inter: i nerazzurri sono sopravvalutati. Dove andrà Schick? Spero all'Inter, è davvero forte". Si chiude parlando del futuro, Cassano ammette di aver rifiutato una ricca proposta: "Mi è stata fatta una proposta per andare in Cina, ma il calcio vero è in Europa e poi vorrei stare vicino a casa".






