

Edinson Cavani (reuters)






PARIGI - Edinson Cavani non ha ancora le idee chiare sul suo futuro. Il contratto con il Psg scade nel 2020 e il Matador ha ancora tanto tempo per riflettere, ma la nostalgia dell'Uruguay e degli intensi anni trascorsi a Napoli si stanno facendo sentire: "Sono molto legato alla mia terra, alla mia famiglia, alle mie abitudini e ai posti in cui sono cresciuto da piccolo, sono cose che mi mancano tanto. Dico sempre che non c'è giorno in cui non pensi alla mia casa. Non vorrei tornare nel mio Paese quando sarò già vecchio. Spero di chiudere con il calcio ad alti livelli e mi auguro di poter essere io a decidere di lasciare questo sport e non il calcio a lasciare me. Dopo il Psg non so cosa accadrà, ma se decidessi di cambiare squadra potrei ritornare a Napoli e poi in Uruguay".
I 30 anni del primo storico scudetto del Napoli in un disegno esclusivo della Scuola Internazionale di Comics
    Le stagioni all'ombra del Vesuvio sono rimaste nel cuore del Matador: "Quelli vissuti con la maglia azzurra sono stati momenti molto speciali. Credo sia stato il periodo decisivo della mia carriera. Merito mio e del duro lavoro svolto, ma anche di Mazzarri, che per primo mi ha voluto lì, dei compagni che ho avuto e della gente che mi ha fatto sentire un idolo. E' normale voler tornare un giorno laddove si riceve tanto e si passa un periodo così bello nella vita. Se tornerò a Napoli mi piacerebbe essere in forma. Per quello dico che vedremo alla fine del mio attuale contratto che scade nel 2020".

Il sudamericano parla poi anche del Palermo, aritmeticamente retrocesso in serie B: "Mi dispiace tanto, visto che sono stato là tre anni e mezzo. Conosco la tifoseria ed è la squadra che mi ha portato in Italia. Nella vita ci sono delle tappe, dei cicli, ma credo che bisogna trovare forza e cercare di rinnovare tante cose. In alcuni momenti il club rosanero ha funzionato bene, ma in altri si è pensato molto allo show, tutto sembrava un film. Spero che il Palermo possa rinnovarsi all'interno per risalire e tornare a quei livelli che lo vedevano vincere le partite contro le grandi".






