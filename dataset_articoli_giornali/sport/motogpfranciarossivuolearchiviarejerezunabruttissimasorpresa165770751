

Valentino Rossi (ansa)






LE MANS -  "'A Jerez è stata una sorpresa molto negativa per me, non ci aspettavamo un fine settimana così negativo". Valentino Rossi vuole dimenticare il weekend negativo in Spagna dopo il decimo posto a Jerez de la Frontera: unica nota positiva per il "Dottore" l'aver difeso la prima posizione nella classifica generale.

ALLARME METEO A LE MANS -  L'occasione per rifarsi ci sarà domenica in Francia. Valentino spende belle parole sulla pista di Le Mans (che ha subito delle modifiche) ma non sottovaluta i pericoli del meteo: "A Jerez abbiamo perso il vantaggio sulle Honda - ammette il campione pesarese - anche se sono davanti ancora in classifica. Dobbiamo cercare i perché e non sappiamo cosa aspettarci qui, sembra che il matrimonio con le gomme non sia andato molto bene. Abbiamo fatto un test qui e credo abbiano fatto un ottimo lavoro, l'asfalto è ottimo non ci sono più buche. E' previsto un meteo molto brutto e ci aspettiamo anche della pioggia". Per Rossi non ci saranno grandi differenze nel caso in cui Michelin introduca nuove gomme più dure: "Abbiamo provato le gomme più dure, ma non c'è molta differenza, se devo scegliere preferisco quella più dura ma ci sono pro e contro".






