
TRENTO - Non c'è storia. Come in gara3, solo che stavolta è Trento a festeggiare. La Dolomiti domina gara 4 della semifinale scudetto, affonda Milano (88-64) e sale 3-1 nella serie. Che significa per i ragazzi di Buscaglia essere ad un solo successo da una storica e clamorosa (ma meritatissima per quanto visto finora) finale. Venerdì al Forum, dove Trento in questa stagione è 3-0 (il successo in stagione regolare e i primi due di questa semifinale), il primo dei tre match point.

MILANO ALLE CORDE - Partita sempre in mano alla Dolomiti. Il primo allungo nel secondo quarto, un 14-1 che vale il +13 (35-22), alla pausa lunga il tabellone dice 42-33 Trento. E' il terzo quarto a chiudere i giochi. La reazione di Milano, sempre orfana di Simon e senza Raduljica, è illusoria (44-37), Shields (16) e Gomes (21 punti e 10 rimbalzi) alzano le marce e i padroni di casa volano sul +19 (57-38), Hogue (12+8) scrive +22 (63-41 al 28°) facendo esplodere il PalaTrento. Milano è un pugile suonato, non reagisce (20 perse) e non salva neanche la faccia. Campioni in carica spalle al muro, Trento invece sogna.
Repesa prove ad essere fiducioso e chiede l'appoggio del Forum: "La vittoria di Trento è ovviamente meritata. Hanno avuto molta più energia, hanno preso tanti rimbalzi e dalle palle perse nostre hanno preso fiducia. Poi hanno tirato abbastanza bene. Possiamo ancora rimediare ma naturalmente servono l'energia e l'attenzione di gara 3. Stasera non abbiamo risposto nel secondo quarto quando noi avevamo due falli e loro sei o sette ma sono stati più aggressivi lo stesso. Gara 5? Vorrei solo che la squadra fosse giudicata solo per l'approccio e non un tiro sbagliato in più o meno''.
.
DOLOMITI ENERGIA TRENTINO- EA7 EMPORIO ARMANI MILANO 88-64 (18-15, 42-33; 66-50)
SERIE SUL 3-1
DOLOMITI ENERGIA TRENTINO: Sutton 9, Craft 6, Forray 5, Conti, Flaccadori 13, Lovisotto, Gomes 21, Hogue 12, Lechthaler 6, Shields 16. Allenatore: Buscaglia.
EA7 EMPORIO ARMANI MILANO: McLean 9, Fontecchio 2, Hickman 11, Kalnietis 14, Macvan 8, Pascolo 1, Tarczewski 7, Cinciarini, Sanders 8, Abass 4, Cerella ne. Allenatore: Repesa.
ARBITRI: Lanzarini-Baldini-Bartoli.
NOTE: parziali 18-15, 42-33, 66-50. Tiri liberi: Dolomiti Energia 23/31, EA7 Emporio Armani 14/19. Usciti per 5 falli: Sutton.






