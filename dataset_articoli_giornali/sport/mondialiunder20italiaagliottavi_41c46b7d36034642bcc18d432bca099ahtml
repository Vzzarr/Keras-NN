
            
            (ANSA) - CHEONAN (COREA DEL SUD), 27 MAG - Italia e Giappone
hanno pareggiato 2-2 in una partita della terza giornata della
fase a gironi dei Mondiali under 20. Il risultato qualifica
entrambe le nazionali alla fase ad eliminazione diretta.   
				 E' successo quindi quanto ipotizzato alla vigilia: un
pareggio bastava per passare agli ottavi, e questo è accaduto,
con due reti per parte, risultato che permette di passare anche
ai giapponesi, come una delle migliori terze. Per l'Italia
del ct Evani la partenza era stata fulminante, con il doppio
vantaggio con Orsolini e Panico in appena 7', ma la squadra
azzurra, paga del risultato, ha poi tirato i remi in barca e il
Giappone, con una doppietta di uno scatenato Doan, miglior uomo
in campo, ha raggiunto quel pareggio che gli serviva. Negli
ottavi agli azzurri toccherà la prima del gruppo E: lo
scontro diretto di domani tra Francia e Nuova Zelanda,
rispettivamente prima a 6 punti e seconda a 4, deciderà quale
sarà l'avversaria dell'Italia giovedì 1 giugno.   
				          