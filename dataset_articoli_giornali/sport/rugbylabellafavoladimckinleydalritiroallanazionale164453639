

Ian McKinley. Foto Benetton Rugby 






ROMA - C'è una storia che merita di essere raccontata se si dà uno sguardo alla lista dei 44 preconvocati dal ct azzurro Conor O'Shea per il tour di giugno, che prevede i match contro la Scozia (Singapore, 10 giugno), Fiji (Suva, 17 giugno) e l'Australia (Brisbane, 24 giugno). Nell'elenco, infatti, figura anche l'irlandese naturalizzato Ian McKinley, ex Leinster e attuale apertura del Benetton Treviso, cieco dal 2010 all'occhio sinistro in seguito a un incidente di gioco in patria.
#Italrugby, 44 Azzurri per 31 posti al tour estivoIl 9 maggio la lista dei convocati per i test-match di giugno#ITAvSCO#FIJvITA#AUSvITA pic.twitter.com/VVBRMMmZIr— Italrugby (@Federugby) 2 maggio 2017

DAL RITIRO ALLA RINASCITA - Il fattaccio avvenne ai tempi del Dublin College: un tacchetto della scarpa di un compagno gli entrò nell'occhio sinistro. Operato d'urgenza, si ritrovò con il 50% di visione e riprese a giocare, nel Leinster e nella nazionale under 20 irlandese. Ma dopo altre tre operazioni McKinley perse completamente la vista dell'occhio in questione e decise di ritirarsi accettando un'offerta per lavorare da allenatore dei bambini nel Rugby Udine. Però il campo gli mancava troppo, così con l'aiuto del fratello, e con tanto di petizione su 'Change.org', riuscì a trovare un paio di occhiali 'alla Jabbar', prodotti dall'azienda Raleri di Bologna, che nel frattempo era stato approvato dalla federazione internazionale, e ciò gli permise di tornare a giocare. La sua vita da rugbista riprese quindi a marzo 2014 nella serie C italiana, poi vista la sua caratura tecnica il salto prima nel Viadana, poi da 'permit player' nelle Zebre, infine l'approdo a Treviso, dove di recente è stato confermato anche per la prossima stagione.

MCKINLEY: LA MIA STORIA SIA D'ESEMPIO - Ora la notizia della chiamata in azzurro, assieme agli altri mediani d'apertura, Carlo Canna e Tommaso Allan. "Spero che la mia storia, il mio brutto incidente, possano servire da esempio a qualche giovane: io non mi sono arreso, si può sempre ricominciare", sottolinea il 27enne McKinley. Il suo nome è una delle novità del gruppo azzurro, assieme agli altri esordienti Pasquali, Budd, Lazzaroni e Zani, suoi compagni nel Benetton, e a Luus e Pettinelli del Calvisano. Non convocati invece, il capitano Sergio Parisse, Leonardo Ghiraldini, Simone Favaro e Lorenzo Cittadini, ai quali O'Shea ha deciso di concedere un break "per recuperare dalle fatiche di una lunga stagione". Indisponibili per infortunio Alessandro Zanni, Luke McLean, Luca Morisi, Nicola Quaglio e Marco Barbini.






