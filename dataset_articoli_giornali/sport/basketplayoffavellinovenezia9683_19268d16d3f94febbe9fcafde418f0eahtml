
            
            (ANSA) - Avellino, 30 MAG - La Sidigas Avellino batte nettamente
l'Umana Reyer Venezia 96-83 e si porta sul 2 a 1 in gara-3 delle
semifinali playoff scudetto. Gara combattuta all'inizio, con
rapidi capovolgimenti di fronte. Il primo periodo si chiude con
gli ospiti in vantaggio 22-20. Venezia prova a scappare (28-20) 
ma la risposta avellinese arriva puntuale e all'intervallo lungo
siamo in perfetta parità a quota 43. Al rientro dagli
spogliatoi, Avellino trova punti di qualità da parte dei suoi
giocatori migliori, Ragland e Logan, aiutati da due triple di
Thomas, e confeziona il break di 14 a 0 che in pratica decide il
match (63/48 al 26'). I tentativi dei lagunari di recuperare
vengono vanificati e gli ospiti devono accontentarsi dei 19
punti di McGee e Haynes. Troppo poco per bilanciare i 33 punti
di Ragland e i 21 di Logan. Giovedì gara-4 ancora ad Avellino.   
				          