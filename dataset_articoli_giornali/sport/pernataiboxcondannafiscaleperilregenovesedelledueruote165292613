


Carlo Pernat condannato dai giudici del fisco. Il celebre manager genovese che ha lanciato e seguito i più grandi campioni italiani del motomondiale degli ultimi venti anni (Valentino Rossi, Max Biaggi, Loris Capirossi, lo scomparso Marco Simoncelli), nascose all'Erario una parte dei guadagni incassati negli anni d'oro grazie agli ingaggi di Loris Capirossi e, quasi un decennio dopo, dovrà pagare il conto presentato dall'Agenzia delle Entrate che aveva accertato per l'anno 2008 " un reddito d'impresa da imputare ai soci pari a euro 68.170, a fronte del reddito dichiarato di Euro 31.051".

La sentenza della Commissione tributaria regionale, che ha ribaltato le decisioni del primo grado, nasce dall'indagine degli ispettori del Fisco e riguardava la Spr (Società pubbliche relazioni), la quale"data la tipologia dell'attività propriamente connessa alla gestione dei rapporti con importantissimi piloti del circuito di motociclismo, dichiarava redditi non in linea con i guadagni plurimilionari dei piloti che rappresenta, primo fra tutti Loris Capirossi… l'attività dichiarata dal contribuente ossia Enti ed organizzazioni sportive promozione di eventi sportivi, non ha nulla a che vedere con l'attività realmente esercitata, quella di agenzie ed agenti e procuratori per lo spettacolo e per lo sport…. Per tale attività è noto che la retribuzione del manager avviene in percentuale rispetto agli ingaggi e sponsorizzazioni dei piloti che rappresenta, e nel settore del motociclismo, risulta che le provvigioni riconosciute dal pilota al proprio agente ammontano a un importo compreso tra il 55 e il 15% dei compensi lordi".

Ancora la sentenza tributaria: "La società in questione, pur avendo la gestione di notissimi piloti, dichiara redditi decisamente modesti, così come lo stesso Pernat… che ricopriva e ricopre tuttora un ruolo di primissimo piano nell'attività di gestione e di promozione di alcuni campioni .. I redditi dichiarati da Spr e dal Pernat non risultavano in linea con i guadagni plurimilionari dei piloti per i quali di fatto lavora. La società dichiarava un reddito di poco più di euro 30.000 mentre il P. dichiarava un reddito complessivo di Euro 40.000… Per l'anno 2008 i compensi percepiti dal Capirossi… ammontavano a euro 2.342.383 sui quali, calcolando il 5%, l'ufficio considerava attendibile l'importo provvigionale di Euro 117.119".

Secondo il Fisco Pernat avrebbe messo in atto un "tentativo di sottrarsi ai controlli". A Pernat è stato invece riconosciuto il diritto a non versare l'Iva per le consulenze svolte a favore di una società olandese legata ai campioni di motociclismo.






