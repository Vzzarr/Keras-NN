
            
            (ANSA) - ROMA, 31 MAG - A poche ore dall'amichevole di questa
sera con San Marino, Gian Piero Ventura ha ufficializzato la
lista dei convocati per l'amichevole con l'Uruguay e per il
match valido per le qualificazioni alla Coppa del Mondo 
Liechtenstein, in programma rispettivamente il 7 giugno a Nizza
e l'11 giugno a Udine. Rispetto alla lista comunicata sabato
scorso, il Ct ha deciso di convocare il difensore dell'Atalanta
Andrea Conti al posto di Emerson Palmieri, infortunatosi in
occasione dell'ultimo match di campionato tra Roma e Genoa, e i
difensori di Verona e Crotone Alex Ferrari e Gian Marco Ferrari,
che prenderanno il posto degli indisponibili Ceccherini e
Romagnoli. I cinque giocatori della Juventus (Buffon, Bonucci,
Chiellini, Barzagli e Marchisio), che il 3 giugno a Cardiff
saranno impegnati nella finale della Champions League, si
aggregheranno al gruppo lunedì 5 giugno.   
				          