
BARCELLONA - Pole position al sabato, vittoria e giro più veloce della gara. Il week end di Barcellona è stato un autentico trionfo per la Mercedes di Lewis Hamilton, che accorcia le distanze in classifica generale nei confronti di Vettel, è a - 6, è finalmente torna a sorridere. La soddisfazione dell'inglese si capisce soprattutto se si guardano le premesse: stando a quanto si era capito durante i test di febbraio, questo spagnolo era un circuito ideale per le caratteristiche della super Ferrari di Sebastian Vettel, e dunque essere venuti qui e aver dominato dal venerdì alla domenica non era affatto scontato.

Ma dopo lo shock di inizio stagione, quando è stato chiaro a tutti che la Ferrari aveva portato in pista un piccolo miracolo, la Mercedes ha saputo reagire, si è presentata qui con un pacchetto di sviluppi aerodinamici e meccanici impressionante, e alla fine ha avuto ragione degli avversari, sia pure di soli 3,4 secondi e al termine di una gara all'ultimo respiro.
Bisogna infatti dire che Vettel e gli altri rossi, non hanno regalato nulla alla concorrenza. Anzi, per ampi tratti hanno dato l'impressione di poter vincere. Soprattutto all'inizio, quando Sebastian - nonostante partisse dal lato sporco della pista - ha dimostrato di aver imparato la lezione russa di Valtteri Bottas e ha bruciato in pochi metri Hamilton. L'esiguo vantaggio conquistato con quella manovra violenta ha concesso a Sebastian il lusso di poter muovere per primo nell'enorme partita a scacchi dei pit stop. Pur trovandosi in testa, il tedesco ha anticipato la sua sosta montando nuovamente le gomme più veloci (gialle). Una strategia molto aggressiva che ha inizialmente messo in imbarazzo la Mercedes (almeno a giudicare dal tenore dei team radio). 
F1, Gp Spagna: Hamilton trionfa dopo il duello con Vettel

Dopo pochi minuti, però i grigi hanno reagito alla grande: non hanno seguito la Rossa in pit lane e hanno proseguito per la loro strada puntando su una strategia del tutto diversa: prima le gomme lente (grigie) e poi sprint finale sulle gialle. Da montare magari approfittando di qualche circostanza favorevole. E facendo anche un ottimo gioco di squadra, con Bottas incaricato di marcare Vettel (alla fine il finlandese farà perdere quasi quattro secondi in due giri al tedesco).
La circostanza favorevole per la mossa di Hamilton, è arrivata a metà gara, sotto la forma non del tutto comprensibile di una virtual safety car. Hamilton è stato bravissimo a eseguire il comando del muretto e quando è riuscito dalla pit lane era dietro di 4 secondi alla Ferrari ma con un set di gomme che gli garantiva un passo di un secondo e mezzo più veloce. Spettacolare e pericolosa la manovra con cui Vettel ha resistito al primo assalto di Hamilton che, poi, ha dovuto aspettare un paio di giri prima di avere l'occasione giusta per passare il tedesco senza rischiare nulla: "Non c'era niente da fare - ha commentato Seb via radio quando si è visto sfrecciare a fianco la macchina grigia del concorrente - è passato come un treno". La gara è praticamente finita su questa dichiarazione. Il resto è stato gestione, con Hamilton a piazzare proprio sul finire della gara il giro più veloce della giornata e Vettel a ringraziare i meccanici per lo splendido lavoro fatto.

Giornata amara per le seconde linee. Raikkonen è stato buttato fuori da Bottas (incolpevole) e a sua volta ha buttato fuori Verstappen. Pochi giri dopo, Bottas (bravissimo, se non addirittura decisivo nel frenare Vettel) si è fermato dimostrando che il problema dell'affidabilità non riguarda solo la Ferrari. Da segnalare infine che il mondiale di quest'anno, così avvincente nella lotta per la prima posizione, è ridicolo per quanto riguarda tutto il resto. L'unico non doppiato dello schieramento è stato il terzo classificato Ricciardo (comunque arrivato a quasi 76 secondi da Hamilton). Gli altri hanno fatto un giro in meno.

L'ordine di arrivo del Gran Premio di Spagna 
1. Lewis Hamilton Gbr/Mercedes 1:35:56.497
2. Sebastian Vettel Ger/Ferrari  +00:03.490
3. Daniel Ricciardo Aus/Red Bull - TAG Heuer  01:15.820
4. Sergio Perez Mex/Force India - Mercedes 1 giro
5.  Esteban Ocon Fra/Force India - Mercedes 1 giro
6. Nico Huelkenberg Ger/Renault 1 giro
7. Pascal Wehrlein Ger/Sauber - Ferrari 1 giro
8.  Carlos Sainz Jr Spa/Toro Rosso - Renault  1 giro
9. Daniil Kvyat Rus/Toro Rosso - Renault  1 giro
10. Romain Grosjean Fra/Haas - Ferrari  1 giro
11. Marcus Ericsson Sve/Sauber - Ferrari; 2 giri
12. Fernando Alonso Spa/McLaren 2 giri
13. Felipe Massa Bra/Williams-Mercedes 2 giri
14. Kevin Magnussen Dan/Haas - Ferrari 2 giri
15. Jolyon Palmer Gbr/Renault 2 giri
16. Lance Stroll Can/Williams-Mercedes 2 giri
 Ritirati: Valtteri Bottas Fin/Mercedes, Stoffel Vandoorne Bel/McLaren, Max Verstappen Ola/Red Bull - TAG Heuer e Kimi Raikkonen Fin/Ferrari.






