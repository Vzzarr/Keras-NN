

Fedele Rubagotti 






Né maglia nera, né orologio d'oro, piatto d'argento o medaglia di bronzo. Ma caffè. Cento chili di caffè in premio all'ultimo in classifica. Chissà: forse perché, il Giro successivo, in corsa non dormisse. Ma Fedele Rubagotti era un tipo sveglio. Il suo primo amore: "C'era la corsa del paese, Cadrezzato, nel Bresciano. La guardai seduto sul muretto dell'oratorio. La vinse Mario Putignano. La sparai grossa: quello è fortunato, perché se corro io... Con tremila lire comprai la bici, mezza scassata, proprio di quello lì. L'anno dopo staccai tutti e vinsi io. Avevo 15 anni".

La sua prima squadra: "La Legnano, a 22 anni, da neoprofessionista. Ci arrivai da vincente, da quando fui campione italiano allievi nella Coppa Adriana, cronosquadre, media imbattuta per 17 anni, alle ultime corse da dilettante, il Trofeo Vittoria Trieste conquistato davanti a Durante, De Rosso e Poggiali, e la finale del Gran premio Yomo a Salò nel circuito dei Mondiali del 1962, forai quando ero da solo in testa. Tanto che, a volermi prendere, c'erano Sivocci per l'Atala, Bartali per la San Pellegrino, Pavesi per la Legnano e Rimedio perché rimanessi dilettante. Scelsi Pavesi e la Legnano: lui era l'Avocatt, il Grande Vecchio, l'uomo con la pipa e il basco, che parlava solo in milanese, e la Legnano era la Legnano. Cominciai bene: settimo in una tappa del Giro di Sardegna, undicesimo nella Sassari-Cagliari, ma solo perché all'ingresso nella pista in terra battuta dello stadio Amsicora presi a spallate la cancellata, terzo sul Berta alla Milano-Sanremo. E Pavesi si sbilanciò: tu mi guadagnerai qualche corsa".

Il suo primo Giro: "Prima tappa, da Milano a Salsomaggiore, e una spelatura sul soprassella. Seconda tappa, da Salsomaggiore a Sestri Levante, e la spelatura divenne una ferita. Terza tappa, da Sestri Levante a Panicagliora, Appennino pistoiese, e la ferita si trasformò in un buco. Il massaggiatore mi dava manciate di pomata. Mi abituai: i primi 20 chilometri erano terribili, poi il fuoco diventava brace, ma mai cenere. Ventuno tappe e quasi 4200 chilometri, 200 a tappa. Due volte il Terminillo, da una parte e poi dall'altra, sotto la neve. Sul Nevegal caddi, mi attaccai alla macchina del medico e lui mi dette, al volo, tre punti al sopracciglio".

La sua prima apocalisse: "La quattordicesima tappa, da Belluno al San Pellegrino. Con Passo Duran, Forcella Staulanza, Forcella Aurine, Passo Cereda, Passo Rolle, Passo Valles e Passo San Pellegrino. Prima acqua, poi neve. La corsa si incendiò nel freddo, nel gelo. Il gruppo si spezzò: davanti, della Legnano, c'erano Battistini e Massignan, e un'ammiraglia, dietro io e gli altri, e un'altra ammiraglia. Ma davanti c'era guerra, così decisero di lasciare un'ammiraglia con Battistini e portare l'altra su Massignan. Poco dopo, senza l'ammiraglia, forai. Scesi dalla bici, avevo le mani congelate, strappai il tubolare con i denti, misi quello di scorta, lo gonfiai, e vidi il belga Armand Desmet, in maglia rosa, in macchina. La corsa fu interrotta sul Rolle: primo Meco, terzo Massignan, quinto Battistini, in classifica primo Battistini e quarto Massignan. Fu un inferno, 57 corridori, fra cui Charly Gaul, abbandonarono, io resistetti e arrivai. Mi infilarono un impermeabilino, mi caricarono in macchina, mi portarono a Moena, in albergo mi aspettava un bagno appena tiepido. E tornai al mondo".

La sua prima delusione: "Le tappe alpine erano finite, Battistini aveva la maglia rosa, Massignan era terzo. La diciassettesima tappa era la Lecco-Casale Monferrato. Pronti, via, quattro-cinque chilometri sul lago, altri quattro-cinque di salitella, il resto piatto. Alla partenza vidi Defilippis non con la maglia tricolore di campione italiano, ma con quella bianconera della Carpano. La cosa mi colpì. Lo riferii a Battistini: secondo me, hanno in testa qualcosa. Forse non mi ascoltò, forse non mi credette. Invece: pronti, via, attacco di Defilippis, e poi contrattacco di un gruppo con Balmamion. Dietro rimanemmo in pochi, non c'era collaborazione, prendemmo quasi sette minuti e addio Giro. Primo Balmamion, secondo Massignan, ottavo Battistini". E ultimo Rubagotti. "Non ultimo, ma quarantasettesimo dei 130 partiti. E' diverso".

Le sue prime scoperte: "Vittorio Casati, che divideva la camera con me al Giro, mi domandò se non prendessi niente. Niente, gli risposi, mai toccato niente. Qui tra i professionisti, mi spiegò, è tutto libero. Pasticchette di stenamina. Pensai: se fosse per vincere, forse, ma se è per fare il gregario, meglio smettere". Smise dopo il Tour: "Adriano Baffi, che divideva la camera con me al Tour, mi disse di andare a casa. Eravamo a Bordeaux, a metà corsa. Sei giovane, hai già fatto il Giro, così ti spremi e ti finisci. Mi ritirai e fu un errore, perché andavo più forte". Tornò a lavorare: "Perché lavoravo già a 14 anni. In un'azienda di laminati in acciaio. In 41 anni, da manovale a direttore di stabilimento, da Cadrezzato a Ceprano. E pensare che a Ceprano eravamo passati nella Fiuggi-Montevergine di Mercogliano, la settima tappa di quel Giro del 1962. Chi l'avrebbe mai detto".






