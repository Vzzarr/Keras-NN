
            
            (ANSA) - CROTONE, 29 MAG - Sono proseguiti fino all'alba a
Crotone i festeggiamenti dei tifosi per la conquista della
permanenza in Serie A. Caroselli di auto erano iniziati subito
dopo la vittoria contro la Lazio. Il concomitante successo del
Palermo sull'Empoli ha permesso ai rossoblù calabresi di
superare in classifica i toscani e guadagnare la permanenza
nella massima serie. Un obiettivo insperato solo a gennaio
quando il Crotone aveva ben 11 punti di svantaggio rispetto alla
quart'ultima.   
				   Dal 2 aprile, con la vittoria esterna contro il Chievo (0-2)
in meno di un mese, i rossoblù hanno costruito un successo che,
per tutta la notte, è stato omaggiato dai tifosi per le strade
di Crotone. A notte fonda il pullman della squadra ha
attraversato le strade cittadine ed è stato bloccato dai tifosi.   
				Alcuni calciatori, tra cui il capitano Alex Cordaz e il
centravanti Simy sono saliti sul tetto del bus per festeggiare
insieme alle migliaia di tifosi che affollavano la piazza.   
				          