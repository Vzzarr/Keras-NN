Avrebbe del clamoroso, se fosse confermata, l’indiscrezione lanciata poco fa da “Afrique Presse“. Il Milan ha chiuso l’accordo con l’Atalanta per l’acquisto di Franck Kessie, centrocampista ivoriano classe 1996, e ha convocato il centrocampista a Milano per le visite mediche. Ieri, durante la prima sessione delle visite, sarebbero emersi dei problemi (si vocifera che ci siano dei problemini al ginocchio) che hanno spinto il Milan a ulteriori indagini. Secondo la stampa africana però dietro alla richiesta del Milan di visite mediche più approfondite ci sarebbe una questione legata all’età: il giocatore, ufficialmente nato il 19 dicembre 1996, avrebbe, il condizionale è d’obbligo, in realtà molto più dei 20 anni dichiarati (un caso simile ci fu qualche anno fa con l’esterno del Chievo, Eriberto, che aveva mentito sull’età e sul nome, si chiamava Luciano e aveva qualche anno in più rispetto all’età dichiarata). Naturalmente quella che vi riportiamo è un’indiscrezione proveniente da “Afrique Presse” e che al momento non trova riscontri ufficiali. Milan-Kessie: oggi la verità.