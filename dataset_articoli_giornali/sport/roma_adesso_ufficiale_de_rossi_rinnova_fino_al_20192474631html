l giorno dopo l’addio di Luciano Spalletti alla Roma, Daniele De Rossi firma il contratto che lo legherà al club di Jim Pallotta fino al 2019 (circa tre milioni a stagione più bonus). Il centrocampista di Ostia ha annunciato il rinnovo prima di partire per la Nazionale, accanto al direttore generale Baldissoni e al direttore sportivo Monchi: «Quella appena trascorsa è stata una delle mie migliori. Tutte le mie migliori stagioni coincidono con la presenza di Spalletti e non è un caso. Lui è un grande allenatore e lo devo ringraziare. Purtroppo nella mia carriera ho avuto un problema al polpaccio che pensavo non mi lasciasse più, invece devo ringraziare lo staff medico che mi ha aiutato tanto». Dopo il saluto di Totti, sarà Daniele il capo famiglia nello spogliatoio: «Cambia poco, ero già tra i più vecchi. Non avrò compiti specifici più importanti l’anno prossimo. Il suo addio farà male a tutti, ma quelle lacrime devo diventare voglia di starci vicino per i tifosi. Devono starci vicino. Ci tenevo a restare dopo l’addio di Francesco. Perdere un altro simbolo sarebbe stata una mazzata. Sono contento di essere rimasto. Ci sta anche Florenzi ma perderne due insieme sarebbe stato terribile». In chiusura un commento sul gol segnato domenica contro il Genoa: «È stata bella emozione che è durata poco. Dopo aver buttato fuori la Roma dalla Champions con il Porto sarebbe stato bellissimo riportarla con un gol. Poi il pareggio è stata una doccia fredda, sono stati minuti terribili. Per fortuna poi si è sistemato tutto». 
 