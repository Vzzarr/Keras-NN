
JEREZ. Il motomondiale è tornato in Europa e ora parla solo spagnolo. Tre vittorie in tre categorie, con Dani Pedrosa che in MotoGp centra un successo solare davanti a Marquez: doppio triplete ma c'è anche un po' d'Italia, perché il podio è completato da un redivivo Lorenzo in sella alla Ducati. Le Honda hanno stravinto la sfida sulle Yamaha però a pagare è soprattutto Valentino, che chiude lontanissimo: 10° a 38 secondi. Incredibile. Eppure, il Doc mantiene la testa della classifica perché anche Viñales è naturalmente vittima del disastro della casa di Iwata, che su questa pista in passato aveva sempre stravinto. Invece. Le nuove M1 si sono dimostrate inadatte, inguidabili fin dalle prove di venerdì. Maverick ha chiuso 6°, adesso è dietro a 2 punticini dal compagno di squadra ma naturalmente incombe il Cannibale: Marquez è a 4 punti da Rossi, e con Pedrosa fanno 4 piloti in 10 lunghezze. Che equilibrio.
Moto Gp, a Jerez vince Pedrosa: podio spagnolo con Marquez e Lorenzo
LORENZO: "PODIO VALE UNA VITTORIA" - "Una gara veramente difficile e dura, non è stato facile mantenere la calma e gestire il vantaggio su Marquez", racconta Pedrosa, in testa dal primo all'ultimo metro. Il piccolo Dani ha cambiato allenatore e capomeccanico (un italiano: Giacomo Guidotti), a questo punto entra anche lui a pieno titolo nella corsa per la vittoria finale. Pure Marquez sorride: "Speravo di stare dietro a Dani per attaccarlo all'ultimo, ma nel finale ho sofferto troppo con la gomma davanti. E poi, in queste condizioni Pedrosa è imbattibile". "Per me questa è come una vittoria", confessa un Jorge Lorenzo euforico, che sembra davvero essere uscito dalla crisi. "Guidare questa moto non è facile, ma la gara è stata lenta come speravo: ho spinto al massimo, godiamoci questo successo". La gioia di Borgo Panigale è completata da buon quinto posto di Dovizioso, che era partito dalla quinta fila.


Il miglior Lorenzo: primo podio con la Ducati



 
	         




COMANDA PEDROSA, SI SCATENA ZARCO - Pedrosa è partito subito davanti con Marquez a fargli da spalla, mentre dietro il francese Zarco è stato protagonista di uno straordinario secondo giro nel corso del quale ha superato - uno dopo l'altro - Valentino, poi Viñales, Crutchlow e Iannone, che al via si era piazzato dietro la coppia Honda. Lorenzo aveva promesso una grande partenza ma non è stato di parola, e però dopo un paio di tornate ha cominciato a sua volta un entusiasmante rosario di sorpassi: prima vittima il Dottore, quindi Viñales e ancora Iannone. Dicevano che la Yamaha satellite, quella del 2016, avrebbe potuto fare grandi cose nella prima parte di gara. Infatti. Ma nessuno immaginava uno Zarco scatenato saltare pure Marquez, con il catalano che al 6° giro restituiva la cortesia.

LORENZO, CHE RIMONTA - Pista corta e stretta, duelli dalla prima all'ultima curva: Miller e Bautista finivano nella ghiaia, con l'australiano che quasi aggrediva fisicamente lo spagnolo dopo il capitombolo. Poi cadeva Crutchlow, uno dei favoriti per il podio, e nella stessa curva rotolava la Ktm di Pol Espargarò. Dopo un terzo di gara Pedrosa continuava a condurre con relativa tranquillità, Marquez ad un secondo e mezzo. Come previsto Zarco cominciava a cedere e Lorenzo si faceva sotto, mentre Valentino andava largo com un impressionante Dovizioso - partito dalla quinta fila! - che gli prendeva l'interno. Fuori Rabat e poco dopo Iannone, e al 12° giro il maiorchino della Ducati infilava il francese.

VALENTINO SCIVOLA  LONTANISSIMO - A metà gara Viñales rientrava su Dovizioso (che un giro più tardi tornava davanti approfittando di un errore di Maverick), e Valentino poco dopo si faceva passare da un'altra Ducati, quella in versione Pramac con Petrucci in sella. Davanti i due della Honda continuavano a fare gara a sé, con Marc che limava qualche decimo di vantaggio al piccolo Dani. Valentino restava lontanissimo, in crisi profonda girava 2 secondi più lent degli avversari, e doveva accettare di fare spazio prima all'altra Yamaha Tech3, quella di Folger, e poi addirittura all'Aprilia di Aleix Espargarò.

A LE MANS UN'ALTRA BATTAGLIA - Pedrosa allungava ancora e chiudeva un fine-settimana perfetto: le Honda hanno stravinto la sfida con le Yamaha, battute anche dalla versione dell'anno passato. La Ducati rialza la testa, il mondiale diventa ancora più incerto e spettacolare. Tra due settimane a Le Mans sarà un arcobaleno di emozioni.






