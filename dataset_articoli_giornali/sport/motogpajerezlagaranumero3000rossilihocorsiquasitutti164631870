
JEREZ -  E' il gran premio numero 3.000 dall'esordio del motomondiale, nel 1949. A Jerez oggi ci sono tutti i grandi protagonisti, a partire da Giacomo Agostini (15 titoli) e Angel Nieto (13), con la leggenda italiana che dice: "Meglio lasciar parlare i giovani". E indica Valentino Rossi, 38 anni (9), leader attuale del campionato e vincitore della gara della stagione passata.
 
Valentino, vittoria numero 500 per Yamaha? - "Io non li ho corsi tutti e tremila - i gran premi - ma quasi", sorride il Doc. "Non voglio dire che qui inizia il campionato, però. Vengo da 3 ottimi risultati, lo scorso anno era stato un gran fine-settimana ma ogni volta è una storia diversa. Il tracciato mi piace, ci sono cresciuto da ragazzino con la Aprilia e quando esci dalla curva 8 e vedi tutto quel pubblico è una grande motivazione: cercherò di dare il massimo e fare una bella gara". Potrebbe regalare alla Yamaha la vittoria numero 500 per la casa di Iwata. "Ci proviamo. E poi nei test di lunedì proveremo delle gomme nuove e qualche dettaglio che potrebbe essere importante".

Viñales: "Sarò più furbo. E veloce" - La caduta in Texas non ha scalfito il morale dello spagnolo della Yamaha: "Ad Austin avrei potuto lottare con Marc per la vittoria, ma ho commesso un errore e ho pagato. Tutta esperienza. Abbiamo già fatto dei test a Le Mans e mi sento bene, miglioro ogni giorno che passa". Vinales giura: "L'importante domenica sarà essere veloci e furbi, mi servono più punti possibile". Negli Usa invece è arrivata la vittoria per Marquez: "Finalmente", dice il campione del mondo in carica. "Nelle prove che abbiamo fatto qui a gennaio sono andato niente male. Ma tanto dipenderà dalla temperatura e dalle gomme. Lotteremo per il podio, sicuro. Le piste europee sono più strette e a volte più corte, è importante trovare un buon assetto che servirà anche per il futuro. Per il momento non mi trovo ancora bene con la Honda, ma - non so perché - vado veloce".

Lorenzo, compleanno agrodolce  - Oggi il maiorchino compie 30 anni. "Dicono che 30 anni sono i nuovi 20", scherza. Poi si fa serio. "Le cose non sono iniziate come mi aspettavo. Ho scoperto che la Ducati è una moto molto difficile e speciale. Ma poco alla volta ci stiamo arrivando, a capirla". Però nelle prime 3 gare con la Rossa è andata maluccio. "Forse al momento non è la moto perfetta per me, ma sto lavorando duro e farò tutto il possibile per renderla competitiva. Non è facile, ma sono felice di stare in un team che mi dà tantissimo e mi sostiene".

Dovizioso, mezzo sorriso: "Abbiamo perso velocità" -  Curve lente e lunghissime, non certo l'ideale per le Ducati. Che già vivono un periodo delicato. "Un tracciato importante per capire quale sia la reale competitività della nostra moto, visto che negli ultimi anni abbiamo faticato. Avremo delle gomme forse migliori del passato, ma solo venerdì mattina potremo renderci conto di quanto siamo davvero veloci". C'è un'ombra nello sguardo di Andrea Dovizioso. "A parte la sfortuna in Argentina, ci aspettavamo molto di più in termini di velocità". La Rossa senza le "alette" fa più fatica del previsto. "Negli ultimi due anni non siamo riusciti a fare quel passo in più che poteva permetterci di essere competitivi per il titolo: è frustrante".






