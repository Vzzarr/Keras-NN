
LE MANS - Una gara straordinaria, bellissima e maledetta. Un Valentino incredibile, protagonista di una delle più emozionanti prove degli ultimi anni, è caduto all'ultima curva dell'ultimo giro, mentre stava portando un disperato attacco a Viñales. Ancora qualche secondo prima, il pesarese sembrava avere la vittoria in pugno, ma a causa di un piccolo errore s'era fatto passare dal compagno di squadra. La smania di rimontare gli è costata l'intera gara e la leadership del mondiale. Il Doc a Le Mans scivola in tutti i sensi, che peccato: ora è 3° in una classifica dominata da Maverick, preceduto anche da un sorprendente Pedrosa che diventa il miglior pilota Honda dopo un'altra clamorosa caduta sul circuito francese, quella di Marquez.
MotoGp, Le Mans: trionfo Viñales, caudta-beffa per Rossi
     Sotto il traguardo ha chiuso 2° Zarco, mentre le Ducati hanno ritrovato un po' di fiducia con il 4° posto di Dovizioso e il 6° di Lorenzo. "Ho dato tutto quello che potevo, ho approfittato di quel piccolo errore di Vale: è una vittoria incredibile", festeggia giustamente Viñales, mentre le telecamere inquadrano un piccolo tifoso di Valentino in lacrime. Per Rossi, solo tanta rabbia: poteva essere un successo epico, è finito nella polvere. Il Doc ora ha 23 punti di distacco dal suo rivale. Al Mugello dovrà rifarsi a tutti i costi.

LA CRONACA GIRO PER GIRO

Zarco, partenza da Asterix - Al prevedibile dominio Yamaha in partenza - col Grande Slam della casa di Iwata in prima fila - ha regalato un brivido in più il ragazzo di casa: Johann Zarco ha bruciato tutti al via con l'energia di Asterix e - complici le gomme soft montate sulla sua satellite - dopo 3 giri aveva mezzo secondo di vantaggio sulle moto ufficiali, per la gioia dei centomila del circuito Bugatti. Ma in poco tempo i pneumatici del francese hanno cominciato a sfarinarsi e Viñales, che come Rossi aveva montato entrambe le gomme medie, ne ha approfittato per prendere la testa al sesto giro. Marquez, grazie anche ad un paio di piccoli errori del pesarese, non ha perso troppo terreno. Alle sue spalle Crutchlow e con la terza Honda il piccolo Dani Pedrosa - partito lontanissimo -, che si è fatto sotto. Tre Yamaha e poi tre Honda. Le Ducati? Lorenzo ne ha saltati parecchi, ma il divario era già troppo in partenza. Dovizioso per metà gara ha limitato i danni.

Marquez, un'altra caduta - Due cadute e un dritto nelle libere: potevano essere un segnale, però Marquez non è tipo da inquietarsi per certe cose. Invece dopo 17 giri, con Pedrosa che gli era sempre più vicino, il campione del mondo in carica ha perso il controllo della moto ed è finito nella ghiaia. Che disastro. Un altro "zero", dopo quello dell'Argentina, che rischia di pagare carissimo.

Valentino si mette a caccia -  Il giro più veloce di Viñales dopo tre-quarti di gara (21° giro) è sembrato un segnale inequivocabile: lo spagnolo ha preso un po' il largo, lasciando gli altri due a sbrigarsela per il secondo posto. Valentino allora ha tirato fuori dal cilindro una staccata mozzafiato passando - finalmente! - Zarco, e provando ad aumentare il ritmo (col nuovo giro più veloce) nella speranza di riacciuffare il compagno di squadra. Intanto, un brillante Aleix Espargarò che con l'Aprilia era risalito fino all'ottava posizione veniva tradito dal motore e finiva la domenica con una fumata bianca.

Lo scivolone del Dottore - Un altro giro più veloce per il pesarese, che a 3 giri dalla fine si è portato a meno di 2 decimi da Maverick. E un paio di curve più tardi lo ha infilato con un altro sorpasso-capolavoro. La gara non era per niente finita, perché Viñales ha subito dato tutto nel tentativo di impressionare il 9 volte campione del mondo. Anzi: ad un certo punto ha tagliato una curva ed è stato costretto a rallentare, per evitare una penalità. Però l'errore più grave è stato subito dopo di Valentino: l'altro lo ha infilato, il Doc ha reagito tentando un ultimo attacco ma sul cambio di direzione ha perso il posteriore ed è caduto. Rossi nella ghiaia, la moto che non partiva più. Viñales primo sotto il traguardo, poi Zarco. Una gara incredibilmente emozionante, ma che rabbia.






