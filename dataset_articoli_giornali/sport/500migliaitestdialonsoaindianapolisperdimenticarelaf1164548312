

Fernando Alonso (ap)






INDIANAPOLIS - Fernando Alonso ha effettuato i suoi primi test nell'autodromo di Indianapolis: il due volte campione F1 è sceso in pista con la Honda DW12 del team Andretti - e sponsorizzata McLaren - per prendere confidenza con la vettura con la quale proverà a vincere l'edizione numero 101 della 500 miglia. Alle ore 11 locali (17 in Italia) il pilota asturiano ha effettuato un breve test sulla sua monoposto - la numero 29 - facendo registrare un giro oltre le 213 miglia orarie, per poi confrontarsi con il suo box.
500 miglia di Indianapolis: primi test per Alonso con la Honda
    A pochi giorni dalla cocente delusione di Sochi, il pilota della McLaren ha di fatto iniziato la sua avventura nella IndyCar. La gara si svolgerà il 28 Maggio, impedendogli di partecipare al Gp di Montecarlo. La stagione 2017 non è iniziata al meglio per Alonso, e per la McLaren in generale: una sola gara porta a termine (14° posto) e tre ritiri, l'ultimo senza neanche concludere il giro di ricognizione. La luna di miele con la scuderia di Woking sembra finita, ma forse un risultato convincente nella 500 miglia potrebbe servire a rinsaldare i rapporti. Ma prima, il 14 maggio, c'è un Gran Premio di Spagna di F1 da onorare: o almeno questa è la speranza di Alonso.






