

Valentino Rossi (ansa)






RIMINI. Buone notizie per Valentino Rossi. Il fuoriclasse della Yamaha è stato dimesso dall'ospedale di Rimini. "Sto cominciando a sentire meno dolore rispetto a ieri notte, sia al petto che all'addome", aveva dichiarato in mattinata. Rossi ritrova dunque il sorriso dopo aver lasciato il reparto di rianimazione dell'ospedale "Infermi" di Rimini.

Valentino è già a casa a Tavullia dove continuerà a recuperare dall'infortunio di giovedì pomeriggio. Gli amici che in queste gli sono accanto dicono che lunedì potrebbe riprendere ad allenarsi e venerdì prossimo sarà pronto per la prima sessione libere in occasione del gran premio del Mugello, in programma domenica 4 giugno. Il pesarese ha lasciato l'ospedale Infermi di Rimini alle 17.30 "dopo aver superato con successo i nuovi esami di routine cui è stato sottoposto e che hanno confermato i risultati di questa mattina", spiegano alla Yamaha. La casa giapponese ha voluto ringraziare il personale dell'ospedale riminese per "la cura e la dedizione con cui si sono occupati di Rossi nelle ultime 24 ore".
 
Il medico: "Valentino Rossi non è pronto per tornare in pista"












 
	         




Queste le parole del primario - e amico - di Valentino: "Ci ha fatto prendere un bello spavento, speriamo si rimetta in fretta. Ieri era molto sofferente, molto provato, assolutamente molto addolorato: le indagini che sono state fatte hanno permesso di escludere delle lesioni gravissime però - ha proseguito Lucidi - siamo ancora in una situazione in cui non va sottovalutato nessun aspetto del suo quadro clinico". Poi una nuova frase sulle rapide dimissioni dall'ospedale: "E' un regalo che Valentino ha voluto fortemente dare: lui è una persona un po' sopra le righe". E incertezza sul ritorno in pista: "Non possiamo dire quando riprenderà le gare". Quando è stato chiesto al medico sulla possibilità che Valentino non partecipi al prossimo Gran Premio d'Italia in programma al Mugello il 4 giugno: "Non ho detto questo - ha replicato il medico - ma va controllato, va monitorato nei prossimi giorni". Sarà difficile quindi, è stato chiesto ancora, che possa correre la prossima settimana? "A questa domanda non riesco a rispondere - ha aggiunto - perché potrebbe stupirci: da tifoso spero, come medico dobbiamo vedere".

COMUNICATO YAMAHA IN MATTINATA - Delle condizioni fisiche del pesarese ha parlato la Yamaha attraverso un comunicato ufficiale: "Sta facendo progressi positivi", spiegano i responsabili dell'azienda giapponese. "Ha passato una notte tranquilla ed è stato visitato stamani. Ha detto di sentire meno dolore al tetto e all'addome, rispetto alla notte". Nella caduta sulla pista di motocross Cavallara di Mondavio si è fatto male al fegato e ai reni. "Il dolore è la conseguenza di una lesione al fegato e ai reni che non si è però evoluta in maniera complicata. Continuerà a riceve cure antidolorifiche nelle prossime 12 ore e, alla fine della giornata, verrà sottoposto a un test diagnostico di routine. Se il risultato sarà positivo, potrebbe lasciare l'ospedale".






