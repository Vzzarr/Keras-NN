
            
            (ANSA) - ROMA, 31 MAG - Meno tre giorni all'attesa finale di
Champions League fra Juventus e Real Madrid e i merengue si
caricano psicologicamente. I quotidiani sportivi spagnoli
"Marca" e "As" riflettono questo stato d'animo nelle odierne
prime pagine: "Difficile avere più fame (di vittoria, ndr) di
noi" e "Troppa umiltà non va bene, siamo i migliori" sono
infatti i rispettivi titoli d'apertura dei due giornali più
vicini ai blancos.   
				   "Marca" supporta il suo "strillo" riportando tre frasi di
altrettanti giocatori del Real. Marcelo afferma: "Abbiamo vinto
la Liga e giocare la finale di Champions non ha prezzo". Quindi,
Cristiano Ronaldo: "Vogliamo essere i primi a vincere due
Champions consecutive" (evidentemente non considerando l'albo
d'oro di quando c'era la Coppa dei campioni). E infine, Sergio
Ramos: "Come capitano, vincere sarebbe un sogno e potrei morire
tranquillo".   
				   Lo stesso fa "As" puntando però solo su Ronaldo, che dice:
"La squadra è in un ottimo momento ("dulce" la parola testuale,
ndr) e dobbiamo approfittarne".   
				          