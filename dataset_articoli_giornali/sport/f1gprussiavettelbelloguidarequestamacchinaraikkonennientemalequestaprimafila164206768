

Prima fila Ferrari in Russia (reuters)






SOCHI - Prima fila tutta Ferrari. Il Cavallino si è scatenato nelle qualifiche del Gp di Russia, grazie alla pole di Sebastian Vettel e al secondo posto di Kimi Raikkonen. "E' bello guidare questa macchina". Sono queste le prime parole del leader del Mondiale dopo aver conquistato la prima piazza in qualifica, affidate al consueto team radio in italiano. Concetto ribadito in conferenza stampa: "La macchina è fenomenale ed è un piacere spingere e andare al limite: è una sensazione fantastica", ha aggiunto Seb. 

Non è stata un qualifica facile per il tedesco: "La sessione è iniziata piuttosto bene. Ero a mio agio, ma poi nella Q2 ho perso un po' il ritmo e nell'ultimo tentativo in cui volevo vedere come poteva essere nella Q3 è andato male, ho fatto un bloccaggio e anche nel primo della Q3 non sono andato al massimo. Quindi mi sono lasciato un ultimo giro in cui sapevo che sarebbe stato una battaglia ravvicinata. Sapevo di essere stato più veloce rispetto a Kimi e allora ho aperto la radio e ho chiesto 'ditemi cosa hanno fatto gli altri'. Poi ho saputo che Valtteri non era riuscito a migliorare e di essere in pole e sono salito al settimo cielo". Sulla prima fila tutta rossa, che mancava dal Gp di Francia del 2008: "E' un grandissimo risultato avere tutte e due le macchine davanti". Domani è la giornata più importante, ma oggi abbiamo fatto un primo passo. Ora godiamoci questo momento ma poi cominciamo a concentrarci sulla gara di domani".

RAIKKONEN: "DOPPIETTA NIENTE MALE" - Parla di rammarico Kimi Raikkonen, ma il finlandese ridimensiona subito le sue dichiarazioni dimostrandosi finalmente soddisfatto per un weekend iniziato con il piede giusto: "Mi dispiace non essere davanti, ma è andata molto meglio questo week end", ha ammesso il finlandese. "Ho trovato traffico nel giro di preparazione nell'ultimo settore e questo non mi ha permesso di mettere a temperatura le gomme, ma sono arrivato lì. Sono comunque contento rispetto alle qualifiche precedenti. Abbiamo tutti gli strumenti per andare davanti, è una doppietta per il team davvero non male".

ARRIVABENE: "ORA DOBBIAMO VINCERE" - Evidente la soddisfazione del team principal Ferrari, Maurizio Arrivabene: "Siamo molto soddisfatti, ma bisogna
stare tranquilli. Oggi è stata una qualifica bellissima e sono contento perché abbiamo una macchina straordinaria, due piloti straordinari e un team fantastico. E' bello vederli sorridere, ma questa cosa durerà poco perché poi ci concentriamo sulla gara di domani", ha dichiarato a fine qualifica. Poi ha esaltato Kimi: "Non è un pilota fermo, attenzione. Magari a inizio anno fatica un po' a carburare, ma poi quando carbura il piede ce l'ha pesante. Ieri i ragazzi dicevano che la macchina li divertiva molto e quando un pilota si diverte vuol dire che la macchina è molto buona. Grazie al team, grazie ai tifosi ma ora voltiamo pagina e pensiamo a domani", ribadisce Arrivabene, che poi si sofferma sui momenti decisivi delle qualifiche odierne.

HAMILTON: "PROBLEMI NEL TERZO SETTORE" - Addirittura quarto Lewis Hamilton, preceduto anche dal compagno di squadra Valtteri Bottas: "Il passo gara per me già ieri era piuttosto negativo. Mentre le Ferrari sono molto veloci sia nel passo gara che nel giro secco, vediamo come riusciremo a misurarci con loro", ha dichiarato il tre volte campione del mondo. "Non abbiamo capito qual è il problema sennò l'avremmo risolto. Di sicuro nel terzo settore perdo mezzo secondo" ammette. "Domani la gara sarà molto difficile, spero che le Ferrari non saranno molto veloci per poter competere con loro".

 






