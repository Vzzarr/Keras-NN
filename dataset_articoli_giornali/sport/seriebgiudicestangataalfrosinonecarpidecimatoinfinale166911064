

Soddimo si dispera (lapresse)






ROMA -  Sarà un Carpi decimato quello che si giocherà la promozione in serie A nella finale dei playoff contro il Benevento. Nelle fila dei biancorossi sarà infatti assente il tecnico Castori "per avere, al 33° del secondo tempo, entrando sul terreno di giuoco a gara in svolgimento, contestato platealmente una decisione arbitrale e rivolto al direttore di gara un'espressione ingiuriosa". Un turno anche al vice Gian Domenico Costi e ai giocatori Struna e Gagliolo, espulsi al Matusa contro il Frosinone.

STANGATA AL FROSINONE - A proposito dei ciociari, dopo la doccia ghiacciata del gol di Letizia che ha interrotto il sogno serie A per i laziali, è arrivata anche la stangata del Giudice sportivo, Emilio Battaglia, che ha squalificato Daniele Soddimo per 4 giornate, reo fra le altre cose di aver poggiato il capo sulla testa di un addizionale "proferendo espressioni intimidatorie", e Massimo Zappino per 3 turni, per aver "colpito con un calcio a una gamba un calciatore della squadra avversaria". Infine, il Benevento dovrà rinunciare a Puscas, a segno al Renato Curi nell'1-1 decisivo sul campo del Perugia dopo l'1-0 dell'andata, nella sfida d'andata della finale contro il Carpi, in programma domenica 4 giugno al Cabassi.






