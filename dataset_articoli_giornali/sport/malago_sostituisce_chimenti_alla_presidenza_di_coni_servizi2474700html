Il presidente del Coni, Giovanni Malagò, sostituisce Franco Chimenti alla presidenza di Coni Servizi. Il numero uno dello sport italiano assume la carica in seguito alle dimissioni del presidente della Federgolf per la sua nomina a vicepresidente vicario del Comitato olimpico nazionale italiano. Malagò resterà in carica fino al termine delle Olimpiadi invernali di Pyeongchang 2018. Successivamente, il testimone passerà all'attuale segretario generale del Coni, Roberto Fabbricini.

L'esposto per danno erariale sulla candidatura naufragata di Roma 2024, che ha indotto la Corte dei Conti ad aprire un'inchiesta, è «una cosa divertente e curiosa per certi versi. Non ho capito se il soggetto che fa l'esposto (Adusbef, ndr) ce l'ha con chi ha speso i soldi prima o chi ti ha staccato la spina dopo. Una storia surreale». Lo dice il presidente del Coni, Giovanni Malagò, dopo la Giunta nazionale odierna.