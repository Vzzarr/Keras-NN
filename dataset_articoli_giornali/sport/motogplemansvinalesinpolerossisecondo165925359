

Valentino Rossi (afp)






LE MANS - La Yamaha domina le qualifiche e rilancia la coppia Valentino-Viñales dopo un paio di gran premi in ombra. Maverick firma un spettacolare pole con un gran tempo (1'31"994) nonostante il freddo e la pista non perfettamente asciutta, segno che il nuovo asfalto della pista francese garantisce uno straordinario grip. Il Doc è splendido secondo, a soli 106 millesimi dal compagno di squadra, e recrimina un poco perché ad un certo punto è stato rallentato dall'australiano Miller. La coppia, che comunque è in testa al mondiale - solo 2 punticini separano Rossi dall'altro, Marquez è a -4 -, domani punta a prendere il largo dal campione in carica, che (5° tempo) partirà dalla seconda fila e sembra aver perso un pizzico di smalto. A dare una mano ai due potrebbe essere Johann Zarco (-325 millesimi): il francese completa la prima fila e il Grande Slam della Casa di Iwata, è carico a mille e non vede l'ora di entusiasmare i tifosi di casa. A salvare l'onore della Ducati ufficiale, che aveva sofferto terribilmente in mattinata, ci pensa Andrea Dovizioso: anche il forlivese domani partirà dalla seconda fila, però il ritardo sul giro (732 millesimi dal primo) appare più sensibile. Malissimo invece Lorenzo, costretto a delle Q1 in cui ha chiuso addirittura 6°: il maiorchino è la delusione della giornata insieme a Pedrosa, che dopo la vittoria di Jerez non riesce neppure a qualificarsi per le Q1 e comincerà dietro, dalla quinta fila. Tra le migliori in griglia tre 'vecchiè Ducati - Redding nella versione Pramac, Abraham in quella Aspar: terza fila; Baz con l'Avintia: 12° tempo, in quarta -, ed è un segnale che dovrebbe indurre a qualche riflessione quelli di Borgo Panigale.

Valentino è fiducioso: "Il nuovo assetto funziona" -  "Oggi che non ha piovuto, sono sempre stato veloce e sono riuscito a provare parecchie cose, in particolare le gomme: rispetto a Jerez è decisamente un'altra cosa". Valentino tradisce una grande fiducia per il gran premio di domani: "La moto va meglio grazie anche al grande grip della nuova pista". Asfalto, moto e gomme: finalmente sembra funzionare tutto contemporaneamente. "Un matrimonio che sta facendo la differenza". Il pesarese sembra essersi lasciato alle spalle l'incubo di 2 settimane fa. "Abbiamo provato dei nuovi assetti anche per l'asfalto: sono soddisfatto". Peccato per la pole sfuggita d'un soffio. "Sono felice della prima fila anche se forse potevo finire davanti. Mi spiace, perché sono arrivato lì ad appena un decimo. Stavo facendo un primo giro buonissimo però ho perso un po' di tempo con Miller, in quello dopo sono andato forte ma non è bastato". Marquez è caduto 2 volte e sembra in leggera difficoltà "Non si darà per vinto: dobbiamo capire quale sarà il passo della sua Honda. E sperare in una giornata di bel tempo".

Zarco punta (almeno) al podio -  Viñales torna in pole come nelle prime due gare: "La M1 va benissimo, i test del mese scorso qui a Le Mans sono stati importantissimi. Però da qui al via possiamo fare meglio in staccata". Johann Zarco all'improvviso ha ritrovato il sorriso. "Nelle prime tre sessioni di libero ero preoccupato, arrabbiato. Ma poco per volta le cose sono andate migliorando e nelle Fp4 abbiamo ritrovato un grande equilibrio". Ammette di sentire la pressione del pubblico. "Cercherò di trasformarla in energia positiva. Un podio sarebbe straordinario, e chissà una vittoria. Ad un certo punto ho visto tutta la tribuna che si alzava in piedi, entusiasta: pensavo salutassero Valentino, poi ho capito che era per me. Che bello".
 






