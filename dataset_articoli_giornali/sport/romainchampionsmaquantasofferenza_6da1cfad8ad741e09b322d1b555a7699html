
            
            (ANSA) - ROMA, 28 MAG - Con un'imprevista sofferenza
supplementare, nel giorno dell'ultima gara di Totti con la Roma,
i giallorossi battono - solo in extremis - il Genoa 3-2 e
mantengono il secondo posto che vale l'accesso diretto alla
Champions League. Rendendo vana la larga vittoria del Napoli sul
campo della Sampdoria (2-4). Questo l'esito delle gare delle 18
della 38/a e ultima giornata di Serie A.   
				   All'Olimpico stracolmo per l'addio di Totti alla maglia
giallorossa, gli ospiti vanno in vantaggio con il baby Pellegri
al 3' e Dzeko pareggia al 10'. La Roma preme, ma non sfonda. E
il pubblico invoca l'ingresso in campo di Totti che si
materializza al 54'. Così, arriva il 2-1 con De Rossi al 74' e
sembra fatta. Ma 5 minuti dopo, il Genoa sorprende i giallorossi
con Lazovic, il quale all'82' colpisce anche un palo. La Roma
sembra stordita e trova il 3-2 solo in pieno recupero con l'ex
Perotti. E la festa, a quel punto, può cominciare.   
				   A Marassi le reti sono state di Mertens, Insigne, Hamsik,
Quagliarella, Callejon e Alvarez.   
				          