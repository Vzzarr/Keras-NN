







ROMA - Istanbul scalpita, le quattro candidate al trono d'Europa anche. La prima Final Four della "nuova" Eurolega vede al ballo finale forse le principali favorite di inizio stagione: CSKA Mosca e Fenerbahçe, che già a Berlino un anno fa si erano giocate il titolo, ritrovano l'ambizione di Real Madrid e Olympiacos, assenti nella tre-giorni tedesca. Toccò a Vitoria e al Kuban Krasnodar recitare i ruoli delle sconfitte in semifinale, stavolta si parte con un grandissimo equilibrio, figlio anche della regular season da trenta partite. La possibilità di un remake della scorsa finale è più viva che mai: il CSKA Mosca campione in carica sfida l'Olympiacos nella prima semifinale, il Fenerbahçe affronta il Real Madrid nella seconda. Si parte venerdì, giorno di riposo sabato e finalissima domenica.

CSKA-OLYMPIACOS, SPANOULIS SOGNA L'IMPRESA - Sembravano già fuori, sotto 2-1 nella serie contro l'Efes Pilsen. I turchi, col fattore campo a proprio favore in Gara 4, non avevano però fatto i conti con il cuore grande di Vassilis Spanoulis e compagni. Dopo il successo in terra turca, Printezis e soci hanno strappato la vittoria decisiva in Gara 5, strappando un pass per le Final Four all'ultimo respiro. Gli eroi del Pireo partono da sfavoriti contro il CSKA, che alla Sinan Erdem Dome dovrà difendere il titolo vinto un anno fa. Kyle Hines si presenta per la sesta volta alle Final Four ed è il leader emotivo di una squadra che si affida al talento straripante di Nando De Colo e Milos Teodosic: il serbo dovrebbe essere al suo ultimo giro europeo prima di tentare l'avventura in NBA. I russi hanno avuto la meglio sul Saski Baskonia e dovranno far valere il peso del pronostico.

FENERBAHCE-REAL MADRID, DATOME CONTRO LA STELLA DONCIC - Si è preso il Real Madrid sulle spalle, come se nulla fosse. Le statistiche di Luka Doncic dicono molto ma non tutto di un progetto di fuoriclasse destinato a dominare anche in NBA. Classe 1999, il gioiello sloveno ha sconvolto l'Europa, facendo vedere giocate di livello assoluto e una leadership incredibile in relazione all'età: sbarcherà oltre oceano nell'estate del 2018 e c'è già chi parla di prima chiamata al draft. Il Real ha fatto le cose per bene, affidandosi al baby-fuoriclasse per sopperire all'addio del Chacho Rodriguez, responsabilizzando ulteriormente il miglior Llull di sempre e inserendo un elemento funzionale come Anthony Randolph nell'ossatura dello scorso anno. Davanti avrà però il Fenerbahçe degli italiani, da Gherardini dietro la scrivania a Gigi Datome sul parquet. I ragazzi del santone Obradovic vogliono riscattare la beffa dello scorso anno e hanno in Bogdan Bogdanovic il loro riferimento offensivo: anche lui, come Teodosic, dovrebbe salutare a fine stagione per giocarsi le proprie carte in NBA. Prima, però, c'è un'Eurolega da vincere davanti al pubblico di casa.






