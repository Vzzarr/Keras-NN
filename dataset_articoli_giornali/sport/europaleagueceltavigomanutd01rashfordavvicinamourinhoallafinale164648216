
VIGO - Il Manchester United di Mourinho compie un passo importante verso Stoccolma. Nella seconda semifinale d'andata di Europa League, dopo il netto successo dell'Ajax ai danni del Lione, i Red Devils battono 1-0 il Celta Vigo con una prestazione di grande sostanza. L'uomo copertina è ancora Rashford: autore del gol con il quale gli inglesi hanno piegato nei quarti l'Anderlecht ai supplementari, il talento 19enne lascia di nuovo il segno mettendo la sua firma su una vittoria in trasferta davvero pesante.
 
Il protagonista indiscusso del primo tempo è il portiere del Celta. Lo United, infatti, è bravo ad attirare nella sua metà campo gli spagnoli per poi provare a colpire di rimessa. La prima occasione, però, è di marca galiziana: all'11' Wass stacca di testa indisturbato all'interno dell'area, raccogliendo un cross di Radoja, ma non inquadra la porta. La verve dei padroni di casa si esaurisce presto e la squadra di Berizzo riesce a mantenere inviolata la propria porta soltanto grazie agli errori di misura dei Red Devils e alla prontezza di riflessi di Sergio Alvarez. Al 20′ l'estremo difensore vola a deviare una conclusione dai 20 metri di Rashford destinata all'incrocio dei pali. Il Manchester controlla la sfida e quando affonda sembra in grado di far male alla difesa del Celta. Al 35′ Pogba se ne va di forza sulla trequarti e libera Mkhitaryan davanti a Sergio Alvarez, bravo a dire di no di piede al diagonale dell'armeno. Quattro minuti più tardi, invece, è troppo debole e centrale il tentativo di Lingard che da ottima posizione non sfrutta il delizioso assist di Rashford.
 
Nella ripresa il Celta cerca di scuotersi dal torpore e al 59′ Sisto scarica un destro velenoso verso la porta inglese: Romero non si lascia sorprendere, nonostante la deviazione di Valencia, e alza la palla in corner. Un segnale incoraggiante che scalda il pubblico galiziano, gelato poco dopo dal vantaggio del baby talento Rashford. L'attaccante 19enne colpisce su punizione incrociando con il destro sul palo più lontano. Una volta sbloccato il risultato, lo United si limita a congelare il ritmo, senza permettere al Celta di imbastire una reazione degna di nota. Tra una settimana il ritorno all'Old Trafford darà il suo verdetto, ma la strada verso la finale appare in discesa per lo Special One.
 
CELTA VIGO-MANCHESTER UNITED 0-1 (0-0)
CELTA VIGO (4-3-3): Sergio Alvarez; Mallo (47'st Beavue), Cabral, Roncaglia, Jonny; Wass (29'st Jozabed), Radoja, Hernandez; Iago Aspas, Guidetti, Sisto. In panchina: Villar, Fontas, Diaz, Bongonda, Sergi Gomez Allenatore: Berizzo.
MANCHESTER UNITED (4-3-3): Romero; Valencia, Bailly, Blind, Darmian; Fellaini, Herrera, Pogba; Mkhitaryan (33'st Young ; 44'st Smalling), Rashford (35'st Martial), Lingard. In panchina: De Gea, Mata, Rooney, Carrick Allenatore: Mourinho.
ARBITRO: Karasev (Russia).
RETE: 22'st Rashford.
NOTE: serata serena, terreno in buone condizioni. Ammoniti: Fellaini, Mallo, Pogba. Angoli: 4-4. Recupero: 0′; 5′.
 
 
 






