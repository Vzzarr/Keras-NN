
Il re aveva in mano un bicchiere di plastica, lo spumante tiepido cascava fuori appena lo toccavi. Un calice della mutua per un brindisi d'addio. Facce tristi nel gran caos dello spogliatoio, perché a quel tempo si poteva entrare nello stanzone pochi minuti dopo la fine delle partite, mica come in quest'epoca sintetica e fasulla. Anche la faccia di Michel tendeva al bianco, però con occhiaie profonde a sottolineare il contrasto: non si era fatto la barba da almeno due giorni.

Si era giocato sotto la pioggia, la maglia bianconera del re era sporca e fradicia. Se l'era messa quel pomeriggio per l'ultima volta e non l'avrebbe indossata mai più, mai più gli sarebbe caduta fuori dai pantaloncini.
Sono già trent'anni. La gente del Comunale applaudiva, lui era emozionato e stanco. Per una volta, l'espressione distaccata non gli riusciva. "Su con la vita, non è morto nessuno ". La Juve aveva appena battuto il Brescia 3-2, mandando i lombardi in B, ma non era quello il nocciolo del problema, il problema in quel 17 maggio 1987 era il ritiro di Platini, forse il fuoriclasse più lucente dell'intera storia bianconera. Se ne può parlare. "A 32 anni mi pesa non poter più soffrire, non poter più sudare, non avere più voglia di migliorarmi. E non averne più 17". Nel servizio della Rai si raccontavano i gol del pomeriggio (Serena, Gritti, Brio, Iorio, Bonetti: no, Michel no), poi quasi a margine si ricordava che il francese aveva giocato la sua ultima partita. "Ciao ciao Platini" titolò L'Equipe in italiano, come a ribadire una distanza. Non troppo amore, non troppo di niente. Due giorni dopo, dissacrando senza crederci, il re avrebbe chiosato: "Finalmente domenica notte ho dormito benissimo".

Fu un addio in controtempo. "Nessuno verrà mai a dirmi che è ora di smettere". Lo aveva promesso e mantenne. Non come Del Piero, non come Totti. Come Boniperti, che smise a sorpresa, consegnando gli scarpini al magazziniere. "Non invecchierò in campo ". Non era vecchio, infatti, ma logoro e spento, un grande artista senza più colore. Scelse da sè quella piccola morte che è il ritiro di un atleta, o forse il ritiro di chiunque da qualcosa che davvero ami e sia tutta la sua vita.

Trent'anni dopo, Michel Platini è un uomo di 62 anni che non prende più treni e aerei per non dover incontrare le persone. Usa solo l'auto. Quando va al ristorante in Francia o in Svizzera, si mette il cappello e gli occhiali scuri. "La mia coscienza è a posto" ha ripetuto dopo la squalifica per quella presunta tangente da quasi due milioni di euro, 8 anni poi diventati 6 e poi 4, comunque sufficienti a fargli a pezzi la carriera di presidente dell'Uefa e di probabile presidente della Fifa, il mancato padrone del calcio mondiale che ora alza il bavero e sparisce.

Trent'anni fa lasciò l'Italia, Torino, la collina di Valsalice dove viveva, giocava a tennis e cenava al solito ristorante sotto gli alberi, e adesso l'Italia è l'unico posto dove sappia ritornare, quasi un rifugio dell'animo. È appena stato in Abruzzo nei luoghi del terremoto, lo hanno visto a Guilmi e Casalbordino, una sera è andato a cena a Gabicce con i vecchi amici Dossena e Bonini, quello che faticava per lui. Ha sorriso senza occhiali scuri, con quella faccia da bambino furbetto e in fondo timido, un uomo luminoso e pieno di buio. Un bel libro appena uscito ( Le roi, gloria e onta di Michel Platini, scritto da Jean-Philippe Leclaire e pubblicato in Italia da 66th and 2nd) ne spiega con accuratezza le ombre, i soldi presi in nero dal Saint Etienne ben prima che apparisse all'orizzonte il colonnello Blatter, i maneggi politici, il nepotismo. Ma anche la solitudine e gli ideali, le riforme profonde che hanno rivoluzionato le Coppe, la battaglia per il fair-play finanziario e contro il razzismo. Alla fine della lettura ci si sente un po' così, affascinati e respinti da un personaggio che non sarebbe dispiaciuto a Scott Fitzgerald.

Perché il tempo fa danni, fa il mestiere suo e intanto Michel si è rivisto a Torino, allo stadio, per il derby. Senza cappello. È un signore appesantito e opaco con una grazia divina.






