

Walter De Raffaele (lapresse)






VENEZIA - Il rinnovo se lo è meritato a suon di risultati. Il secondo posto in stagione regolare alle spalle di Milano, la Final Four di Champions League e una semifinale scudetto da giocare (contro Avellino, venerdì gara 1) con il vantaggio del fattore campo. Il matrimonio tra la Reyer Venezia e Walter De Raffaele proseguirà ancora per tre stagioni, questa la durata del rinnovo firmato dal 49enne tecnico toscano. In laguna dal 2011, De Raffaele è alla guida della Reyer dal febbraio dello scorso anno quando da vice è subentrato a Recalcati. Sotto la sua guida Venezia ha raggiunto lo scorso anno la semifinale playoff (battuta da Milano), risultato già eguagliato quest'anno. "Siamo molto felici e soddisfatti - le parole del presidente dell'Umanar, Federico Casarin - di proseguire il rapporto con De Raffaele. Ringrazio a nome di tutta la società il coach per aver accettato la nostra proposta e la proprietà per aver permesso, con questo rinnovo, una programmazione ad ampio raggio. In questi sei anni di collaborazione, oltre alle ottime qualità di allenatore abbiamo apprezzato le grandi doti umane di Walter, grazie alle quali si è instaurato un rapporto speciale. Come società siamo convinti che insieme a coach De Raffaele potremo cogliere altri importanti risultati e continuare il nostro percorso di crescita".






