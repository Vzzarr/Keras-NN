

(ansa)






MILANO - Walter Sabatini dopo il blitz di ieri a Milano è volato in Cina per lavorare sul Jiangsu Suning, intanto, il futuribile tecnico dell'Inter, Luciano Spalletti durante la conferenza stampa di addio alla Roma sottolinea: "Sono una persona libera e prendo contatti con chi mi pare, da adesso in poi. Non so come reagirà la gente alle mie scelte e non mi disturberà più di tanto". Libero sempre, ma con un nuovo accordo, quello che l'allenatore firmerà con il club di corso Vittorio Emanuele. L'annuncio del suo arrivo dovrebbe arrivare tra qualche giorno, mentre per la presentazione si dovrà attendere, presumibilmente, la prossima settimana. Nel frattempo, i dirigenti di mercato dell'Inter si muovono - in primis - per sistemare i conti in nome del fair play finanziario. La chiusura del bilancio è fissata al 30 giugno, ed è entro questa data che il club dovrà portare a zero il -30 registrato nel 2016. Per farlo si deve cedere non tanto il pezzo più pregiato, ma quello che garantisce la maggiore plusvalenza.

Secondo quanto riportato da 'Calcioefinanza' dopo un'attenta analisi della rosa, l'indiziato numero uno a lasciare Milano entro le prossime settimane è Ivan Perisic. Il Manchester United sarebbe disposto a spendere 45 milioni - al momento però non sono pervenute offerte scritte -, i nerazzurri per il croato chiedono 55-60 milioni. La curiosità sta nel fatto che, anche vendendo l'esterno di attacco per la somma che lo United sarebbe disposto a mettere sul tavolo, l'Inter realizzerebbe ugualmente 30 milioni di plusvalenza. Ovvero, la cifra che serve per sistemare la questione legata al FPF. 

Il direttore sportivo Piero Ausilio dopo il summit di ieri in sede con Walter Sabatini è tornato al lavoro per consegnare al neo allenatore la rosa migliore per la prossima stagione. Ma anche per iscrivere a bilancio altre plusvalenze. I nomi sulla lista sono diversi: Stevan Jovetic che potrebbe finire al Marsiglia, Andrea Ranocchia finito a bilancio a poco più di un milione di euro, stesso valore per Yuto Nagatomo. Il costo è basso anche per Ever Banega (3 milioni) e Marcelo Brozovic (4,2), mentre il valore netto di Jeison Murillo al prossimo 1 luglio 2017 sarà di 6 milioni di euro, quello di Joao Miranda quasi 9 milioni.

Sabatini ha anche parlato alla trasmissione 'la signora in giallorosso'. "Spalletti è un candidato alla panchina dell'Inter, ma ce ne sono anche altri". E dalla Roma si potrebbe pescare anche in chiave mercato. Possibile che arrivi in nerazzurro (oltre al direttore sportivo Frederic Massara) il difensore Antonio Rudiger. "Massara non ha ancora rinnovato e potrebbe esserci da parte mia un interesse, è molto capace e ha qualità, ci sto pensando - dice Sabatini -. Rudiger è un giocatore magnifico, è un giocatore della Roma molto importante, ma non saprei dire, c'è tutto un mercato da fare, un allenatore che verrà, potrebbe essere anche lui un candidato".






