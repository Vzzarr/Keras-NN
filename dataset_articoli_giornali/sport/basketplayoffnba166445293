

LeBron James, 32 anni. (reuters)






BOSTON – La crisi di Primavera è ormai un lontano ricordo. Cleveland è tornata quella di inizio stagione e ora fa davvero paura. I Cavaliers sbancano il TD Garden di Boston con un netto 135-102, regolano 4-1 nella serie i Celtics, e volano per il terzo anno di fila alle Finals contro Golden State. I campioni in carica, quindi, difenderanno il titolo e lo faranno contro gli avversari delle ultime due edizioni: il bilancio è di un successo per i Warriors e uno per i Cavs. E, mentre coach Kerr può contare su un Kevin Durant in più, Tyronn Lue ha dalla sua un LeBron James da record.
 
JAMES MEGLIO DI JORDAN – Il ‘prescelto’, con una delle 4 triple realizzate nel successo di gara 5 della finale della Eastern Conference, ha superato Michael Jordan al primo posto per punti realizzati nella storia dei playoff Nba. James, che ha realizzato 35 punti, è ora a quota 5.995 contro i 5.987 fatti registrare dal numero 23 dei Chicago Bulls. “Gioco col n°23 per omaggiare Jordan – ha dichiarato James -, mi sono innamorato di questo sport grazie a lui, quando lo vedevo giocare per me era una sorta di dio”.
 
VITTORIA NETTA – Il finale di Boston è la rappresentazione esatta della differenza vista sin dalla prima gara tra Cleveland e i Celtics. Il 135-102 con cui si chiude il quinto atto della finale a Est narra di un dominio netto da parte dei Cavs spinti da un immenso LeBron e dai 24 punti di Irving e dai 15 di Love. Il primo quarto è una vera e propria prova di forza degli ospiti che bloccano sul nascere le speranze di riaprire la serie da parte di Boston con un sonante 43-27 che vale il record di franchigia in un playoff. Bradley, (23 punti) prova a tenere a galla i green, ma lo strapotere dei big three è devastante: 75-57 all’intervallo lungo, +30 nel corso del terzo quarto. Poi per Cleveland è l’ora del garbage time con i big che vanno a sedersi in panchina in attesa della sfida delle sfide, del remake delle due precedenti edizioni. Golden State-Cleveland si preannuncia incandescente.






