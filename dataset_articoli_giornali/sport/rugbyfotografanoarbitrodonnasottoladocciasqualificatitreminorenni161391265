

Maria Clotilde Benvenuti 

ROMA - Il tentativo di bravata costa caro ai tre giocatori della Roma Rugby Legio Invicta XV under16. Dopo la partita tra il club romano e rugby l'Aquila, categoria under 16 elite, disputata al Tre Fontane e vinta per 34-14 dai padroni di casa, tre atleti hanno tentato di filmare l'arbitra Maria Clotilde Benvenuti mentre si trovava sotto la doccia. Dopo aver scoperto gli autori del gesto - che sono riusciti a filmare solo una stanza vuota - l'arbitro ha sporto denuncia, provocando la squalifica di 15 mesi, inflitta da parte del comitato regionale del Lazio della Federugby. Una punizione esemplare per un gesto che, indipendentemente da una possibile diffusione del filmato sul web, supera e di molto il confine della 'ragazzata'.

Roberto Barillari, il ds del club capitolino si è detto mortificato per il gesto compiuto dai ragazzi: "E' giusto che quei ragazzi siano stati condannati. Spero solo che questo non significhi che quegli studenti lascino il rugby perché a 16 anni una squalifica del genere equivale in pratica a una radiazione. Vedremo se sarà il caso di fare ricorso", ha detto al 'Messaggero'. Inoltre non è la prima volta che la famiglia Benvenuti vive un episodio spiacevole legato al rugby. La 18enne Maria Clotilde, è la sorella di Maria Beatrice, arbitra internazionale che durante la partita tra Valsugana e Vicenza è stata placcata alle spalle dall'argentino Doglioli: un gesto che ha portato alla radiazione dell'atleta.






