
            
            (ANSA) - SANTA MARGHERITA DI PULA (CAGLIARI), 29 MAG - Il
Milan cerca un grande centravanti e Vincenzo Montella si appella
anche agli sponsor. "Siamo indecisi se comprare Morata o
Belotti, ma vi chiedo uno sforzo sul piano economico, compriamo
entrambi, e così non puntiamo solo alla Champions ma anche allo
scudetto", ha scherzato l'allenatore parlando ai manager delle
aziende partner del club. E, più serio, ha aggiunto che "sono
due attaccanti forti per caratteristiche complementari". "C'è la
volontà di tanti giocatori di venire al Milan, la nostra squadra
e la nostra società piacciono nonostante non giochiamo la
Champions  - ha detto Montella in una pausa del workshop
ospitato al Forte Village di Santa Margherita di Pula -
L'obiettivo per l'anno prossimo è tornare in Champions, sarà una
sfida impegnativa. Juve, Napoli e Roma sono nettamente più
avanti, l'Inter ha un parco giocatori importante, la Lazio ha
chiuso con 7 punti più di noi, la Fiorentina fa sempre squadre
competitive e c'è l'outsider Atalanta".   
				          