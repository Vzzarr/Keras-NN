
            
            (ANSA) - EMPOLI (FIRENZE), 29 MAG - Contestazione da parte di
un gruppo di ultrà dell'Empoli al rientro della squadra
dall'ultima trasferta di campionato a Palermo dove, con una
sconfitta per 2-1 e la contemporanea vittoria del Crotone sulla
Lazio, è stata sancita la retrocessione degli azzurri in serie
B. Una quarantina di tifosi, alcuni dei quali presenti proprio
ieri sera al Barbera, hanno fatto volare parole grosse contro il
tecnico Martusciello e i giocatori. Appena entrati negli
spogliatoi per sistemare i bagagli, l'allenatore è riuscito per
avere un confronto con i sostenitori con cui c'è un rapporto di
conoscenza che va avanti da oltre 20 anni, da quando
Martusciello era giocatore, ancor prima che componente dello
staff tecnico. Non si sono sottratti neanche Maccarone, Croce,
Krunic, Cosic, Bellusci e Marilungo, oltre al direttore sportivo
Accardi: urla, qualche offesa, richiesta di chiarimenti, ma
nessun momento di tensione. Presenti anche alcuni carabinieri e
agenti di polizia a debita distanza.   
				          