
            
            (ANSA) - NAPOLI, 29 MAG - "Una stagione straordinaria che
finisce col terzo posto! Ci dispiace, però abbiamo vissuto un
magnifico anno con tanti record e un calcio bellissimo. Sono
orgoglioso di far parte di questa famiglia! Grazie a tutti per
il sostegno! Saremo ancora più forti la prossima stagione!
Forza Napoli sempre". Lo scrive in un post su Instagram Kalidou
Koulibaly. Il difensore azzurro si unirà in questi giorni alla
nazionale del Senegal, ma ha voluto mandare un messaggio anche
per fugare le voci su un suo possibile addio al Napoli nel corso
del calciomercato. Koulibaly, che di recente ha rinnovato il suo
contratto con il Napoli fino al 2021, era stato già lo scorso
anno al centro delle attenzioni di diversi club europei.   
				          