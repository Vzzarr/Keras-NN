
            
            (ANSA) - CROTONE, 31 MAG - Si è concluso dopo due ore di
cammino il pellegrinaggio che il presidente del Crotone calcio,
Gianni Vrenna, accompagnato dal dirigente della società,
Raffaele Marino, ha compiuto da Crotone al santuario della
Madonna di Capo Colonna per onorare la promessa fatta in caso di
conquista della salvezza in Serie A.   
				   Vrenna e Marino erano partiti alle 7 di questa mattina
percorrendo con buona andatura i 13 chilometri, gran parte in
salita, che separano la città dal santuario. "Questo
pellegrinaggio al santuario di Capo Colonna - ha detto Vrenna -
è emblematico anche del percorso che abbiamo fatto in
campionato: c'è stata tanta salita, ma alla fine siamo riusciti
a raggiungere la salvezza".   
				          