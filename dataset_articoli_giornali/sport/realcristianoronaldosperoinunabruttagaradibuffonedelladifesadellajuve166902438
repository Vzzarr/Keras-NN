

Cristiano Ronaldo, 32 anni. (afp)






MADRID - La notte di Cardiff si avvicina e Cristiano Ronaldo, che di finali se ne intende, sa perfettamente che ogni piccolo particolare potrebbe risultare determinante per indirizzare la coppa dalle grandi orecchie verso Madrid o Torino. "Le finali sono così, a fare la differenza saranno i dettagli e proprio per questo spero che il Real commetta il minor numero possibile di errori e che la Juve, Buffon e la difesa bianconera giochino una brutta partita". La stella portoghese ha buone sensazioni: "Sia io che i miei compagni siamo pronti, sappiamo che affronteremo una squadra molto forte ma siamo tranquilli e pensiamo in positivo. Siamo convinti di poter battere la Juventus", spiega ai microfoni di 'Premium Sport'.
 
Dopo il successo ai rigori dello scorso anno a San Siro nel derby con l'Atletico Madrid, i Blancos inseguono la seconda Champions consecutiva: "Differenze con la finale di Milano? Il nostro modo di pensare non è cambiato, può succedere di tutto ma in ogni caso siamo convinti che giocheremo una grande partita e vinceremo. La mentalità è la stessa, vogliamo vincere. Juve e Real Madrid le migliori squadre d'Europa? Penso di sì, se siamo in finale di Champions significa che quest'anno siamo state le più forti. Sarà una grande battaglia e una bellissima partita tra una squadra che difende molto bene e noi che abbiamo un ottimo attacco. E naturalmente speriamo che alla fine vinca il Real".
 
Nelle merengues il grande dubbio è su chi, tra Isco e Bale, affiancherà Benzema e lo stesso Ronaldo: "Non sono l'allenatore - se ne lava le mani il portoghese - A me interessa solo giocare e che il Real riesca a conquistare la coppa. Bale è un grande campione, ma anche Isco ha fatto vedere ottime cose in questo finale di stagione. E' compito di Zidane scegliere i migliori".






