
            
            (ANSA) - ROMA, 30 MAG - Dopo l'esaltante weekend per la canoa
italiana, con le 5 medaglie di bronzo della paracanoa e
l'argento conquistato da Susanna Cicali e Francesca Genzo nella
finale del K2 200 in coppa del mondo a Szeged, in Ungheria, è
tempo nuovamente di tornare in acqua. A farlo saranno in questo
weekend gli specialisti della canoa slalom impegnati nei
campionati europei assoluti in programma a Tacen, in Slovenia,
tra le acque del fiume Sava. Dieci i canoisti italiani in gara,
guidati dai direttori tecnici Daniele Molmenti e Ettore Ivaldi:
nel K1 maschile spazio a Giovanni De Gennaro - che ha gareggiato
alle Olimpiadi di Rio 2016 - Zeno Ivaldi e Jakob Weger. Nel C1
toccherà a Raffaello Ivaldi, Roberto Colazingari e Stefano
Cipressi. Nel C2 in azione Pietro Camporesi e Niccolò Ferrari
mentre nel kayak femminile saranno due le italiane al via:
Stefanie Horn e Clara Giai Pron.   
				          