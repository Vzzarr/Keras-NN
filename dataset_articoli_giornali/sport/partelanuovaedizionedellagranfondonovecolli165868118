







Ancora una volta più di centomila persone, tra ciclisti e accompagnatori, affolleranno la riviera romagnola. Ma solo dodicimila di loro affronteranno l'asfalto che ha fatto da palestra al grande Marco Pantani, sfidandosi lungo il percorso ad anello che dal porto canale di Cesenatico va su per nove dei colli della Romagna, per poi tornare sul lungomare Giosuè Carducci, a pochi metri dalla statua in onore del Pirata.

E' tutto pronto per l'edizione numero 47 della Granfondo internazionale Nove Colli, in programma domenica 21 maggio. Come di consueto la più antica e conosciuta Granfondo del mondo si snoderà lungo due percorsi: una versione più soft su quattro colli, da correre su 131 chilometri in massimo sette ore e mezza, e la versione completa che attraversa nove dei bellissimi colli romagnoli. Un sali e scendi che farà toccare ai tanti appassionati la vetta più alta della gara a quota 787 metri, sul settimo dei nove colli, quello di Pugliano. Per chi alla fine giungerà al traguardo (entro le dodici ore di tempo limite), il contachilometri segnerà il numero 205.
 
Torna la Novecolli,  la Granfondo più antica sulle strade di Pantani












 
	         




In prima fila nell'organizzazione dell'evento ancora una volta la società sportiva Fausto Coppi di Cesenatico, il gruppo sportivo amatoriale più numeroso d'Italia, con oltre 500 iscritti. E che quest'anno ha toccato un nuovo record: nel click day dell'8 novembre scorso, in soli 3 minuti e 16 secondi sono stati prenotati tutti i novemila posti messi a disposizione in quel giorno, battendo il primato di 4 minuti netti registrato l'anno precedente. Un'altra gradita novità di questa edizione del Granfondo è il lancio dell'app ufficiale della Nove Colli che, tra le altre funzioni, permetterà di cercare e seguire in diretta, fino ad un massimo di 10 nominativi, i propri amici o ciclisti preferiti, grazie al tracking-system.
 
Nove Colli: le bici, la fatica, la gioia e la natura
    Ma l'evento è organizzato in modo tale da garantire anche ai più piccoli di avvicinarsi al fantastico mondo del ciclismo: nel pomeriggio di sabato 20 maggio è infatti prevista la sesta edizione della Mini Granfondo Nove Colli. Anche in questo caso due percorsi: uno di 5,2 chilometri per i bambini dai 7 ai 9 anni e uno di 10,2 per i più grandi, di età compresa tra i 10 e i 14 anni. Una passerella di centinaia di piccoli ciclisti, in sella a qualsiasi tipo di bicicletta e accompagnati da genitori o responsabili, che anticiperà la corsa del giorno successivo, entrata ormai prepotentemente nella lista delle più importanti tradizioni sportive italiane.
 






