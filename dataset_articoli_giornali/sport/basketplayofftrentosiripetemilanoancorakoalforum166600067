
MILANO - E' ancora grande Trento al Forum di Milano. La Dolomiti Energia stende nuovamente l'Olimpia e si porta sul 2-0 nella semifinale dei playoff: 71-78 il punteggio in favore della squadra di coach Buscaglia. Continuano le difficoltà per i campioni in carica, che adesso non possono più sbagliare. Una terza sconfitta, infatti, consegnerebbe il primo match point agli avversari (la serie è al meglio delle 7 partite).

La gara è stata dominata dall'equilibrio, ma l'Olimpia non ha mai dato la sensazione di averla in mano. Trento è stata tutt'altro che rinunciataria dopo aver espugnato il Forum in gara-1. Trascinati da un Craft attivo su entrambi i lati del campo, gli ospiti hanno chiuso il primo tempo in vantaggio di 5 punti, sul 32-37. L'Olimpia si è rifatta sotto nel terzo quarto, centrando anche il sorpasso grazie all'atteggiamento di due gregari come Abass e Pascolo (12 punti combinati per i due nel contro-parziale), mentre solo le folate di Flaccadori sembravano poter tenere in carreggiata i ragazzi di Buscaglia.
Basket, playoff serie A; semifinali gara 2: Milano-Trento 71-78












 
	         




Poi è arrivata la giocata che ha cambiato l'inerzia della partita. Fine del terzo quarto, possesso Milano sul 55-50: palla persa e tripla all'ultimo secondo di Craft - 3/3 dall'arco per lui - e Trento che chiude pericolosamente vicina in vista degli ultimi 10'. L'ultimo quarto è una debacle per Milano. Entrambe le squadre sono particolarmente frenetiche in attacco, un gioco che favorisce un difensore granitico come Craft, in grado di recuperare spesso il pallone (5 in tutta la partita) lanciando i compagni verso facili contropiede. In un attimo Milano si trova sotto, poi addirittura a -6, e da uno scivolone nel finale non ci si riprende, soprattutto senza l'ordine che Kalnietis e Cinciarini avrebbero dovuto garantire. I ritmi esasperati, invece, esaltano Gomes - 7 nel quarto quarto - e il veterano Forray, perfetto nel finale.

Trento torna a casa con un altro successo, e vede più vicino un passaggio alla finale scudetto che avrebbe del clamoroso. La serie, però, non è al meglio delle 5 partite, e Milano non ha ancora l'acqua alla gola, anche se poco ci manca.

Olimpia Milano - Dolomiti Energia Trento 71-78 (16-16, 32-37, 55-53)
EA7 EMPORIO ARMANI MILANO: McLean 6, Fontecchio 2, Hickman, Kalnietis 6, Macvan 5, Pascolo 14, Tarczewski 10, Cinciarini 7, Sanders 8, Abass 10, Cerella ne, Simon 3. Allenatore: Repesa.
DOLOMITI ENERGIA TRENTINO: Sutton 9, Bernardi ne, Craft 21, Forray , Flaccadori 10, Lovisotto ne, Gomes 14, Hogue 12, Lechthaler, Shields 4. Allenatore: Buscaglia.
ARBITRI: Sabetta, Lo Guzzo. Vicino.
NOTE: parziali 16-16, 32-37; 55-53. Tiri liberi: EA7 Emporio Armani 20/25, Dolomiti Energia 18/28. Usciti per 5 falli: Abass, Hogue, Flaccadori.

 






