
            
            (ANSA) - CAGLIARI, 28 MAG - "Sfatati tutti i tabù, una migliore
sceneggiatura non poteva esserci: con una squadra imbottita di
ragazzini abbiamo vinto meritatamente. Sognavo una giornata
così: la migliore di questa stagione". Parole di Massimo
Rastelli, allenatore del Cagliari. Il futuro? "Ne parlo domani -
ha detto - con il nuovo direttore sportivo". Un ricordo di
questa stagione? "Penso la prestazione di oggi e gli applausi
dello stadio". Supercontento anche Luca Crosta, classe 1998:
rigore parato all'esordio in A. "Ho saputo ieri notte di dover
giocare - ha spiegato - ho dormito poco". Con Bacca dal
dischetto quasi un gioco psicologico: Crosta l'aveva studiato,
ma poi ha deciso di fidarsi dell'istinto all'ultimo momento:
"Contento per l'abbraccio dei compagni e per il sostegno del
pubblico".   
				          