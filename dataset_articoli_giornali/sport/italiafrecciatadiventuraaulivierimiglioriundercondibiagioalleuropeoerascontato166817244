

Giampiero Ventura (ansa)






FIRENZE. Alla vigilia dell'amichevole della Sperimentale con San Marino il ct rivendica i progressi della sua Nazionale. "Possiamo entrare tra le prime dieci". Sarcasmo per il nuovo vicepresidente federale dopo il diktat per i migliori all'Under di Di Biagio ("era già assodato, avrà voluto ritagliarsi il suo spazio") e per il tecnico dello United che gli ha negato Darmian fino al 5 giugno: "Scelta bizzarra". In campo a Empoli esame per Conti, Berardi, Caldara e Chiesa.
 
Ventura, come definisce la squadra che domani a Empoli affronterà San Marino nell'amichevole organizzata a conclusione dei quattro stage: Sperimentale? 
"La chiamo Nazionale, con l'obiettivo più importante di trasformare gli allenamenti di quest'anno, impropriamente chiamati stage, in verifiche per dare la chiave a questi ragazzi per entrare dalla porta principale soprattutto in vista del Mondiale successivo del 2022, dove dovremo essere la squadra da battere. A Empoli verificherò quanti saranno capaci di prendere le chiavi subito e quanti dopo. Il problema non è il risultato contro quest'avversario, con tutto il rispetto per San Marino, ma se e come faremo le giocate, con quale intensità e con quale lucidità".
 
Può annunciare la formazione?
"Vi dico Scuffet, il portiere. Faremo tutti e sei i cambi, probabilmente nell'intervallo perché la finalità è di vedere il maggior numero possibile dii giocatori per un tempo consistente" (gli azzurri giocheranno col 4-2-4, difesa Conti-Caldara-G.Ferrari-D'Ambrosio, centrocampo Baselli-Gagliardini favoriti all'inizio su Cataldi-Pellegrini, attacco Berardi-Petagna-Lapadula-Chiesa favorito su Caprari, ndr).
 
Quali segnali tecnici si aspetta?
"Mi auguro che si possa continuare con quelli che ho ricevuto dagli allenamenti. Che si possa continuare. Da quando siamo partiti, nell'amichevole con la Francia che era la mia prima partita e che è stata persa per motivi di condizione fisica, c'è stato un crescendo impensabile in otto mesi, un ricambio generazionale impensabile. Ho ringraziato pubblicamente le società che hanno avuto il coraggio di farne giocare molti, ultimi della serie Audero e Kean. E saremo teste di serie in un eventuale spareggio per andare al Mondiale. Ma quello che abbiamo fatto è solo l'inizio. Non ritengo questa partita con San Marino un punto di arrivo, semmai il punto di partenza. Ognuno dei ragazzi dovrà cercare la propria chiave".
 
Se Oriali dovesse lasciare il ruolo di team manager per andare all'Inter, come vedrebbe Totti al suo posto?
"Io mi auguro che Oriali rimanga. Se poi dovesse andare via, servirebbe un campione di spessore assoluto per quello che ha dato all'Italia. Non è di mia competenza decidere e stiamo parlando per ipotesi, ma è ovvio che uno come Totti sarebbe un punto di riferimento assoluto, soprattutto per i più giovani. La cosa certa è che, se Oriali andasse via, lascerebbe un vuoto da riempire con una presenza di pari valore".
 


Il ct in conferenza stampa



 
	         




Come valuta la gestione di Spalletti della vicenda Totti?
"Mi è impossibile dare una risposta da fuori, ho imparato da ct che queste risposte possono essere usate contro di me".
 
Come ha preso la decisione della Figc, comunicata dal neovicepresidente Ulivieri, di garantire a Di Biagio la convocazione di tutti i migliori Under 21 per l'Europeo?
"Un po' sorpreso sono stato perché era già assodato. Nell'ultimo colloquio con Di Biagio, a precisa domanda su quanti ne avrebbe voluti per l'Europeo, la risposta era stata: tutti. Forse Ulivieri avrà voluto ritagliarsi il suo spazio".
 
Lei, però, aveva espresso pubblicamente preoccupazione per l'emergenza difesa e il rischio che qualche difensore arrivi stanco a Spagna-Italia del 2 settembre, decisiva per la qualificazione diretta al Mondiale.
"Un po' di preoccupazione c'è. Oggi siamo in emergenza assoluta per gli infortuni. Rugani è fuori, Romagnoli ha un problema al ginocchio da verificare. Gli juventini sono immortali, ma hanno un anno in più. Devo dire a chi di dovere che un po' di rischio c'è. Se la partita con la Spagna fosse a ottobre, sarebbe diverso. Naturalmente le mie sono osservazioni, ne avevo fatta una anche sull'opportunità di anticipare il prossimo campionato, per preparare al meglio il Mondiale".
 
Si aspettava un intervento dall'alto, che mediasse un po'?
"Quando si parla di discorsi politici, entrano in gioco esigenze di altra natura".
 
Gagliardini è qui con la Sperimentale, ma non figura tra i convocati per le due partite del 7 giugno in amichevole con l'Uruguay e dell'11 per le qualificazioni Mondiali col Liechtenstein: un passo indietro? 
"No, Gagliardini è venuto in Nazionale in tempi non sospetti. Per le due partite di giugno abbiamo deciso di portare Pellegrini perché Gagliardini ormai conosce l'ambiente della Nazionale A, Buffon, De Rossi e gli altri grandi calciatori. Bisogna che i giovani entrino piano piano, con serenità, nell'ambiente Italia e questa possibilità Gagliardini l'ha avuta per primo. Non c'è un motivo tecnico".
 
Il ritorno di Montolivo?
"Un professionista serio, che ha immolato una gamba alla Nazionale. L'ho visto a Bergamo e anche successivamente tra i migliori in campo. Data l'emergenza a centrocampo, con Parolo e altri fuori, mi sentivo in dovere di fare rivivere a Montolivo quest'atmosfera. Ma ovviamente la valutazione è innanzitutto tecnica".
 
Farà alla Figc richieste specifiche per la prossima stagione, che porta al Mondiale?
"Non le dico pubblicamente, se no diventa subito un caso da interrogazione parlamentare. Ma ricordo ancora che la Germania, nell'anno del Mondiale o dell'Europeo, inizia sempre il campionato in largo anticipo. Vuol dire che la Federazione tedesca non lascia niente al caso. In Italia certe cose non si possono fare, ne prendiamo atto".
 
Chi, in questa squadra che schiera giocatori di prospettiva come Berardi, Conti e Chiesa, è particolarmente sotto osservazione a Empoli?
"Tutti oggi sono potenziali buoni giocatori: devono dimostrare di essere ottimi, da Nazionale. E' il campo che dice le cose. Io, ad esempio, avrei voluto accelerare i tempi per Di Francesco: mi sembrava uno di quelli con le potenzialità maggiori. L'80 per cento dei giocatori che sono qui - e me ne mancano parecchi, come Verdi e Emerson, Ceccherini non si è allenato per un problema al ginocchio - hanno un buon 60 per cento di possibilità di entrare in Nazionale, quando saranno pronti, dalla porta principale. Bisogna solo dargli tempo"
 
Il successo degli stage e quest'amichevole organizzata ad hoc sono per lei un successo politico, malgrado la mancata nomina a direttore tecnico?
"Io ho fatto quello che ho fatto perché convinto che fosse l'unica strada per creare qualcosa che non c'era più, avevo trovato una nazionale un po' avanti nell'età. Ero convinto che ci fossero giovani di grandi potenzialità. E ho lavorato a 360 gradi, andando di persona a convincere le società, perché ero e resto convinto che fosse l'unica strada".
 
Si aspetta qualcos'altro?
"Si parlava di acque stagnanti e di immobilismo della federazione, quando arrivai. Ho pensato che allora bisognava muoversi e ho iniziato a girare. Quando allenavo i club, il ct, Conte e prima di lui Prandelli, veniva per due foto e dopo dieci minuti se ne andava. Io ho passato giorni con le società: nei casi più difficili sono rimasto tre giorni. Il fatto innegabile è che adesso è la Nazionale a dare i giocatori all'Under, è straordinario e sovverte le vecchie consuetudini. Significa che abbiamo un patrimonio: va gestito con intelligenza. Questi giorni a Coverciano sono preziosissimi per i giovani: ieri ho finito a mezzanotte di parlare anche singolarmente con ciascuno di loro: così si raddoppia l'autostima dei ragazzi".
 
Chiederà agli juventini di giocare il 7 con l'Uruguay, dopo la finale di Champions?
"Lo spero: la partita con l'Uruguay è importante. Se lo battiamo, probabilmente entreremo tra prime 10 della classifica Fifa e avremo la possibilità di tentare la scalata per essere teste di serie al Mondiale. Ho chiesto ai difensori juventini Bonucci, Barzagli e Chiellini, se la sentivano di giocare a Nizza il 7. E loro, da grandi professionisti, mi hanno risposto di sì. Poi dalla disponibilità alla salute c'è ancora un passaggio. Diciamo che me ne basterebbero due su tre. Romagnoli? Vediamo come sta, verrà qui alla convocazione".
 
La Juventus può vincere la Coppa Campioni contro il Real Madrid?
"Credo che mai sia arrivata alla finale con questa consapevolezza, convinzione, autostima. Non va a Cardiff sperando di vincere, ma sapendo di potere vincere".
 
La decimazione dei terzini, De Sciglio, Zappacosta, Emerson, Florenzi, è un allarme?
"Va aggiunto Darmian: non ha ottenuto dal Manchester United l'autorizzazione a venire con noi ad allenarsi prima del 5. Se uno sta fermo 13 giorni, dopo la finale di Europa League, difficilmente può giocare. Trovo la scelta del Manchester un po' bizzarra. Comunque, se faccio l'elenco dei giocatori che abbiamo perso, arrivo a quattordici nomi. Di sicuro Conti dovrà rimanere con noi fino all'11: al momento  abbiamo solo due terzini, D'Ambrosio e Spinazzola. Mi dispiace per Emerson che aveva tanta voglia di essere qui con noi: gli auguro di tornare più forte di prima, è un giocatore di ruolo e di grandi potenzialità".
 
A un anno dalla lista del Mondiale qual è il problema principale?
"La salute dei giocatori, devo averli in salute e possibilmente allenati. Per tutto il resto, intendo dire quello che ci circonda, ci vuole tempo e delicatezza".
 
Sente la Nazionale un po' più amata?
"La gente apprezza il nostro lavoro, si sta convincendo che è possibile raggiungere grandi traguardi. Ora dobbiamo giocarci la qualificazione, ma il Portogallo ha vinto l'Europeo attraverso i play-off. La novità è che, grazie a questi allenamenti a Coverciano, oggi i giocatori delle squadre medio-basse sperano nella Nazionale, perché sanno di avere concrete possibilità di arrivarci davvero. E la base cresce. Permettetemi una battuta da direttore tecnico: l'Under 20 è agli ottavi del Mondiale, le faccio un grande in bocca al lupo".






