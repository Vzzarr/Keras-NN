


ROMA - Per la sfida tra Italia e Francia, terza ed ultima partita casalinga del Torneo RBS 6 Nazioni di rugby, il Terzo Tempo Peroni Village è pronto ad ospitare una grande performance di musica con la carica di energia propria del rap. Clementino sarà infatti la star italiana del freestyle che, con la sua musica, farà vivere una serata speciale agli appassionati di rugby. La sua capacità di integrare armoniosamente la lingua italiana con il dialetto napoletano lo ha portato ad essere uno dei rapper più apprezzati del panorama musicale italiano e non. E' stato, infatti, invitato ad esibirsi in onore dei candidati al premio Oscar 2017 all'Hard Rock Cafè di Hollywood, luogo in cui ha ricevuto il "L.A. Italian Excellence Award". Reduce dalla partecipazione al Festival di Sanremo con il brano "Ragazzi Fuori", il prossimo mese pubblicherà il suo ultimo album: "Vulcano".

Sia prima che dopo il match, M2O, radio partner del Terzo Tempo Peroni Village scalderà il grande pubblico del Rugby. Sul palco Pippo Lorusso e Sabrina Ganzer guideranno l'intrattenimento con la loro energia. Alla consolle si alterneranno Simone Girasole e Dj Osso, dj storici della famosa radio.

In occasione di questa ultima partita allo Stadio Olimpico, saranno attese sotto la cornice del Parco del Foro Italico, decine di migliaia di persone per festeggiare, a prescindere dal risultato, il gusto di stare insieme tra tifosi, che come sempre, rimarranno nel post partita sotto il palco in attesa del saluto della loro Nazionale che li raggiungerà al Villaggio.

Oltre alla musica, il Terzo Tempo Peroni Village, da sempre simbolo di inclusione, accoglierà l'Associazione Italiana Celiachia Lazio (AIC Lazio).  Sarà infatti presente un vero e proprio punto ristoro per i tifosi celiaci che, grazie ai volontari dell'Associazione, potranno vivere appieno la tipica atmosfera del Terzo Tempo. All'interno dell'Area Gluten Free potranno gustare freschissimi panini e gustosi dolci senza glutine e, naturalmente, bere in compagnia degli altri tifosi italiani e stranieri, grazie alla Peroni Senza Glutine.

L'appuntamento è quindi per l'11 marzo nell'atmosfera unica del Terzo Tempo Peroni Village, dove si potrà partecipare ad uno dei più grandi momenti di festa e di condivisione sportiva grazie a tanta buona musica, cibo e birra di qualità come l'immancabile tank di Peroni Cruda.






