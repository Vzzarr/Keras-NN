

Conor O'Shea 






ROMA - Ci sono 2 importanti rientri nel gruppo azzurro convocato dal ct Conor O'Shea in vista del tour di giugno: il mediano di mischia Tito Tebaldi, che da 3 anni non vestiva la maglia della Nazionale; l'ala Leonardo Sarto, che infortunato alla spalla aveva perso l'ultimo Sei Nazioni. L'Italia affronterà il 10 giugno a Singapore, Fiji il 17 giugno a Suva e l'Australia il 24 giugno a Brisbane. Trentuno giocatori si daranno appuntamento a Roma nella serata di domenica 28 maggio: 3 giorni di raduno e poi giovedì primo giugno il volo direzione Singapore in vista del debutto contro la Scozia.

 Quante 'matricole' in mischia
 Due rientri e 4 esordienti, tutti in mischia: il pilone destro della Benetton Rugby, Tiziano Pasquali: il tallonatore del Patarò Calvisano, Luhandre Luus, e quello della Benetton, Luca Bigi. Il seconda linea di Treviso, Dean Budd, torna in gruppo dopo aver preso parte ad un raduno giornaliero in "Ghirada" durante la gestione tecnica di Jacques Brunel. Riecco anche il pilone destro Simone Ferrari, che aveva debuttato in autunno nella storica vittoria di Firenze contro il Sudafrica e il numero 8 biancoverde Robert Barbieri, assente dalla scena internazionale dal test di Santa Fè contro l'Argentina che nel giugno scorso ha inaugurato l'avventura di O'Shea sulla panchina italiana.

Non c'è Parisse, in 2 da Calvisano
Non ci sarà Sergio Parisse, che potrebbe essere impegnato nel finale di campionato con il suo Stade Français (i parigini sono stati eliminati ma hanno fatto ricorso contro i 'cugini' del Racing '92). Insieme a lui assenti altri internazionali come Cittadini e Ghiraldini. Complessivamente, 2 giocatori provenienti dal campionato di Eccellenza (Calvisano), Campagnaro dell'Exeter e Sarto del Glasgow, poi 12 atleti delle Zebre e 15 di Treviso.

 Il ct O'Shea: "Una grande opportunità"
"Siamo tutti davvero emozionati all'idea di portare in tour questo gruppo di giocatori ed ansiosi per le tre sfide che ci attendono", dice Conor O'Shea. "Dietro le quinte stiamo portando avanti una grande quantità di lavoro ed attuando quei cambiamenti al nostro sistema da cui crediamo veramente che il rugby italiano possa beneficiare nel breve e nel lungo termine. L'obiettivo per questo gruppo di giocatori che parte per il tour è di eseguire ed iniziare a cogliere le opportunità che sicuramente abbiamo. Una volta che inizieremo a fare questo ed a giocare con l'intensità e la concentrazione che vogliamo, diventeremo la squadra che noi desideriamo essere e che tutti i nostri sostenitori si aspettano" ha aggiunto.

Italia. Piloni: Pietro CECCARELLI (Zebre Rugby, 7 cap), Simone FERRARI (Benetton Rugby, 2), Andrea LOVOTTI (Zebre Rugby, 14), Sami PANICO (Patarò Calvisano, 10), Tiziano PASQUALI (Benetton Rugby, esordiente); tallonatori: Luca BIGI (Benetton Treviso, esordiente), Ornel GEGA (Benetton Rugby, 12), Luhandre LUUS (Patarò Calvisano, esordiente); seconde linee: George Fabio BIAGI (Zebre Rugby, 19), Dean BUDD (Benetton Rugby, esordiente), Marco FUSER (Benetton Rugby, 21), Federico RUZZA (Zebre Rugby, 1), Andries VAN SCHALKWYK (Zebre Rugby, 12); flanker/n.8: Robert Julian BARBIERI (Benetton Rugby, 40), Maxime MBANDA' (Zebre Rugby, 8), Francesco MINTO (Benetton Rugby, 33), Abraham Jurgen STEYN (Benetton Rugby, 11); mediani di mischia: Edoardo GORI (Benetton Rugby, 61), Tito TEBALDI (Benetton Rugby, 20), Marcello VIOLI (Zebre Rugby, 3); mediani d'apertura: Tommaso ALLAN (Benetton Rugby, 30), Carlo CANNA (Zebre Rugby, 20); centri: Tommaso BENVENUTI (Benetton Rugby, 42), Tommaso BONI (Zebre Rugby, 2), Michele CAMPAGNARO (Exeter Chiefs, 29); ali: Giulio BISEGNI (Zebre Rugby, 7), Angelo ESPOSITO (Benetton Rugby, 11), Leonardo SARTO (Glasgow Warriors, 30), Giovanbattista VENDITTI (Zebre Rugby, 42 ); estremi: Edoardo PADOVANI (Zebre Rugby, 11), Luca SPERANDIO (Benetton Rugby, 2).






