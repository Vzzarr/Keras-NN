

Ernesto Valverde (lapresse)






BARCELLONA - E' cominciata ufficialmente l'avventura di Ernesto Valverde sulla panchina del Barcellona. Dopo quattro anni all'Athletic Bilbao, il 53enne tecnico spagnolo prende il posto di Luis Enrique e si presenta così: "E' un privilegio arrivare qui, una grande fortuna che abbiano pensato a me e mi abbiano offerto questo incarico. Affronto questa nuova tappa con grande entusiasmo, come una sfida con la s maiusciola, e con l'intenzione di rendere ancora più grande di quanto già sia il Barcellona".

"FEDELI AL NOSTRO GIOCO" -  La presentazione ufficiale è prevista per giovedì. Per Valverde si tratta di un ritorno dopo l'esperienza da calciatore agli ordini di Cruyff. "E' passato molto tempo, ora sono più vecchio ed è una tappa completamente diversa - confessa l'allenatore spagnolo -. Sono maggiormente cosciente di quello che significa fare questo passo". Un messaggio ai tifosi: "L'auspicio è che le cose vadano bene e che la gente si diverta come negli ultimi anni. Vogliamo che i tifosi vedano una squadra fedele al suo stile di gioco e legata al suo pubblico. Nelle ultime stagioni il pubblico si è goduto molti grandi giocatori e allenatori e la mia idea è che si continui così e che anzi vada anche meglio e siano orgogliosi di questa squadra".






