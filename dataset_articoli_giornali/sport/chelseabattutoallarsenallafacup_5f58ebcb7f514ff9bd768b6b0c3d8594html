
            
            (ANSA) - ROMA, 27 MAG - Manca la doppietta in Inghilterra
Antonio Conte sulla panchina del Chelsea, sconfitto 2-1 a
Wembley dall'Arsenal nella finale di Fa Cup. La squadra che da
quasi 21 anni è guidata da Arsene Wenger, andando contro i
pronostici, ha battuto i dominatori della Premier League e
portato a casa la 13/a coppa d'Inghilterra, 2 anni dopo
l'ultimo successo. Per il francese, si tratta del 16/o trofeo
portato nella bacheca dei Gunners, di cui 7 Fa Cup, e forse
questo successo potrà incidere sulle sue scelte future dopo una
stagione complicata e una forte spinta dei tifosi al club di
trovare un sostituto. La sconfitta è dura per Conte, anche se il
Chelsea ha tenuto aperta la sfida fino all'ultimo nonostante
l'espulsione di Moses per doppia ammonizione al 67'. Anche in
10, i Blues hanno continuato a cercare di pareggiare la rete di
Sanchez al 4', trovandola al 76' con Diego Costa. Solo 3' dopo,
il Chelsea ha incassato il 2-1 da Ramsey, lasciato libero di
battere di testa in area in mezzo a tre avversari.   
				          