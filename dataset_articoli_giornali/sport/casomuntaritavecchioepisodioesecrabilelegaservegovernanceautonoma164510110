

Muntari esce dal campo (ansa)






 ROMA -  Il caso Sulley Muntari continua a tenere banco, a maggior ragione dopo la squalifica del calciatore del Pescara, per aver lasciato il campo domenica a seguito dei cori razzisti arrivati dagli spalti del Sant'Elia di Cagliari. Tra i vari commenti particolarmente significativo è quello del presidente del Coni, Giovanni Malagò. "Questo caso deve fare giurisprudenza per cambiare una norma non giusta. Io posso forzare la mano facendo moral suasion e chiedere buonsenso  - ha osservato il numero uno dello sport italiano a margine della presentazione del Csio Piazza di Siena - E' un classico caso all'italiana, un caso da studiare all'università per quanto è assurdo. Le regole dicono che se un giocatore lascia il campo va squalificato, poi c'è un'interpretazione del giudice. Forse quelle regole andrebbero cambiate: se un giocatore ritiene che l'arbitro non stia facendo il suo dovere nel fermare la partita, ci manca solo la beffa oltre al danno". Malagò preferisce però non accostare il caso Muntari al precedente di Kevin Prince Boateng, che lasciò il campo in un'amichevole tra Pro Patria e Milan: "E' molto diverso il contesto, quella era un'amichevole, questa una gara di Serie A", ha concluso il presidente del Coni.

TAVECCHIO: "ESECRABILI I CORI A MUNTARI, NO COMMENT SU SQUALIFICA" - Anche il presidente della Federcalcio Carlo Tavecchio è intervenuto sull'episodio avvenuto nell'ultima giornata di campionato. "Quello che è successo è esecrabile. Ho parlato con il presidente del Cagliari, Tommaso Giulini, e abbiamo concordato di fare delle iniziative per sensibilizzare il club sull'argomento", le parole di Tavecchio a margine della proiezione del docufilm "Crazy for Football" su calcio e disabilità. Tavecchio ha invece glissato sulla squalifica di una giornata comminata al centrocampista ghanese dal Giudice sportivo: "Il presidente federale non commenta i comportamenti dei giudici, sarebbe una cosa non corretta". A proposito invece delle polemiche sulla simulazione di Strootman nel derby di Roma, Tavecchio ha tagliato corto: "Abbiamo delle norme e dei regolamenti. Tratteremo le questioni nel prossimo Consiglio Federale".
Cori razzisti, Muntari lascia il campo e attacca l'arbitro: ''Anziché fermare la partita se l'è presa con me''













 
	         




"LEGA, TORNARE A GOVERNANCE AUTONOMA" - Tavecchio ha poi parlato della situazione del calcio italiano e dei suoi primi giorni da commissario della Lega Serie A: "E' la più importante dal punto di vista etico, morale e soprattutto economico. Dobbiamo riportarla ad una governance autonoma, che sarà foriera di sviluppo anche sotto l'aspetto delle leghe sottostanti e delle riforme future". Rispetto all'ipotesi di una candidatura alla presidenza della Lega dell'ex ad del Milan, Adriano Galliani, Tavecchio ha commentato: "In questo momento stiamo facendo delle consultazioni individuali: ogni società si presenta, la ascoltiamo e sentiamo i suoi desiderata; poi, cercheremo di mettere insieme i desideri di ognuna, vedere quelli omogenei e stabilire la prospettiva più conveniente per la Lega".

KICK IT OUT INVOCA SCIOPERO GIOCATORI DI COLORE - Pure FifPro scende in campo a difesa di Sulley Muntari dopo la sua protesta anti-razzismo e la sua conseguente squalifica e Kick It Out, l'associazione anti-razzismo inglese, invoca uno sciopero dei calciatori di colore della serie A. "Chiediamo alle autorità italiane di ascoltare la versione degli eventi di Muntari, indagare sulla cattiva gestione della situazione e intraprendere azioni decise per far sì che questo non accada mai più", si legge in un comunicato di FifPro. Il sindacato internazionale dei calciatori ritiene che "il cartellino giallo a Muntari debba essere annullato" in quanto "era un suo diritto avvicinare l'arbitro Minelli come primo punto di riferimento" sul terreno di gioco. "I giocatori - sottolinea il sindacato - dovrebbero sentirsi a loro agio nel portare ogni problema all'attenzione dell'arbitro, soprattutto di fronte ad accuse di razzismo". FifPro sottolinea poi che "i calciatori professionisti dovrebbero aspettarsi di essere adeguatamente protetti dalle autorità competenti in un luogo di lavoro che non tollera discriminazioni di alcun tipo". E sul caso Muntari interviene duramente anche Kick It Out, l'associazione inglese per la lotta al razzismo, criticando in particolare "il trattamento riservato al giocatore dalla Figc" e le mancate sanzioni al Cagliari da parte del giudice sportivo "perché 'solo 10 tifosì erano coinvolti". Kick it Out definisce "senza coraggio" le autorità italiane e tramite Garth Croocks, ex attaccante del Tottenham che oggi collabora con l'associazione, "chiede a tutti i calciatori di colore del campionato italiano di non giocare questo weekend almeno che le autorità italiane non cancellino la squalifica di Muntari".






