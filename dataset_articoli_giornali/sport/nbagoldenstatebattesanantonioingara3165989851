
SAN ANTONIO - Se ad Est il dominio di Cleveland su Boston è quasi imbarazzante, ad Ovest siamo a livelli simili nella finale tra Golden State e San Antonio. Anche gara 3, come le prime due sfide, finisce con il successo dei Warriors (120-108), avanti ora 3-0 e ad un solo successo dalla terza finale consecutiva per l'anello, quasi sicuramente il terzo atto di fila del confronto con i Cavs. Dopo aver rischiato grosso nella prima partita, Golden State ha alzato le marce chiudendo senza grossi problemi le successive due sfide. I Warriors sono imbattuti in questi play off dove finora hanno infilato 11 vittorie consecutive eguagliando il record stabilito nel 1989 e 2001 dai Lakers. Dopo il 4-0 a Portland nel primo turno e il 4-0 a Utah in semifinale, Curry e compagni viaggiano verso un altro 'cappotto' contro San Antonio, anche in gara 3 priva oltre che di Parker anche di Leonard, infortunatosi alla caviglia nella prima partita della finale della Western Conference e rimasto a vedere i compagni in borghese dalla panchina. Un'assenza pesantissima quella del miglior marcatore degli Spurs (prima dello stop viaggiava a 27,7 punti di media nei playoff) contro una Golden State dalle molteplici soluzioni offensive.


Leonard in panchina



 
	         




 Stavolta il trascinatore è stato un Kevin Durant in gran spolvero: 33 punti e 10 rimbalzi per l'ex Thunde."Erano andati in campo per colpirci al muso ma siamo stati bravi ad assorbire quel pugno e continuare a giocare", ha detto KD. Golden State ha potuto contare anche sul prezioso contributo di Curry (21 punti) mentre gli Spurs nel primo quarto hanno perso anche David Lee per un problema al ginocchio sinistro. "Dobbiamo lottare con i soldati che abbiamo, nessuno si farà impietosire da noi", prova a tenere su il morale Manu Ginobili.
San Antonio non era partita male, chiudendo il primo quarto avanti 33-29, ma nel secondo c'è stata la reazione dei Warriors che hanno preso in mano la partita (35-22 il parziale) per poi difendere il vantaggio nel secondo tempo. Ottime le percentuali di tiro per i vicecampioni (55% dal campo e 11/27 da tre), mentre il migliore degli Spurs è Ginobili con 21 punti: solo Kareem Abdul-Jabbar era riuscito a raggiungere quota 20 a 39 anni in una finale di Conference. "Giochiamo contro quattro All Star", il commento di un quasi rassegnato Gregg Popovich. Stanotte tocca ai Cavaliers, avanti 2-0 contro Boston a Est con la serie che si sposta a Cleveland. Piove sul bagnato in casa Celtics che perdono per il resto della stagione Isaiah Thomas: il problema all'anca che si porta dietro ormai da qualche mese si è aggravato al punto da impedirgli di scendere in campo.






