
            
            (ANSA) - ROMA, 29 MAG - "È stata una notte piena di emozioni.   
				La squadra ha fatto una stagione magnifica, si è qualificata
alla fase a gironi di Champions. Ieri però se n'è andato un
imperatore del calcio come Totti. Il discorso? Non ho pianto
però mi sono emozionato". Intervistato dalla radio
spagnola Cadena Cope, il nuovo ds della Roma Monchi racconta le
emozioni vissute ieri e parla del possibile futuro di Francesco
Totti nel club. "Con lui ho un bel rapporto, ha rappresentato
tanto per il calcio - dice Monchi su Totti -, non solo per la
Roma anche se ovviamente è stato l'esempio della fedeltà a dei
colori. Il suo addio è stato emotivo, tutti stavano piangendo,
dai compagni ai giornalisti fino ai tifosi". "Ho giocato contro
Totti, 22 anni fa - dice l'ex portiere del Siviglia -: era
un'amichevole, perdemmo 1-0 e segnò proprio Totti. Ora avrà
tempo per decidere, ha già un'offerta da parte del club e una da
parte mia perché lavori al mio fianco, può aiutarmi molto. Ora
dovrà prendersi del tempo per decidere, giusto aspettare".   
				          