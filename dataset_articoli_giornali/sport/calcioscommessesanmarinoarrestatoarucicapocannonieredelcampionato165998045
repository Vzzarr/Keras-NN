

Armando Aruci 






ROMA - Si allarga l'inchiesta scommesse che sta investendo il calcio a San Marino. Armando Aruci, attaccante albanese della Virtus, è stato arrestato ieri sera dagli agenti della polizia civile davanti allo stadio di Serravalle, dove doveva essere premiato come capocannoniere del campionato. Il fermo, secondo quanto riferito dalle pagine locali de 'il Resto del Carlino', è avvenuto sotto gli occhi di decine di persone arrivate per assistere alla finale del campionato tra il Tre Penne e La Fiorita.

L'inchiesta sul calcioscommesse sammarinese, condotta dal commissario della legge Simon Luca Morsiani, aveva portato in carcere ad aprile un compagno di squadra di Aruci, il portiere Massimiliano La Monaca, rilasciato nei giorni scorsi. Nella sua auto gli agenti avevano trovato anche un notevole quantitativo di cannabis. Nel mirino del magistrato la partita di Coppa Titano Virtus-San Giovanni, disputata a marzo e finita 0-1. A insospettire era stata la quota molto alta assegnata alla vittoria del San Giovanni e gli elevati flussi di giocate su quel risultato, in particolare nelle ricevitorie della zona e in quelle di Campania e Sicilia. Pare che le vincite abbiano superato i 300 mila euro.






