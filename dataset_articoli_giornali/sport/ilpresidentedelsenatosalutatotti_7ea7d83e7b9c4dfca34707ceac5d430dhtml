
            
            (ANSA) - ROMA, 28 MAG -  "Quel giorno facevi il portiere per
la partita del cuore tra magistrati e cantanti per i 20 anni
dalle stragi. Il mondo ha apprezzato la classe dei tuoi goal,
delle giocate, dei colpi di genio che solo i grandissimi
campioni sanno immaginare. Da amante del calcio e dello sport
non posso che ringraziarti (tranne per i goal al mio Palermo!)
per quanto di bello hai fatto, indossando sempre la stessa
maglia, quella della tua amatissima Roma: una cosa rara, che
rende la tua carriera ancora più straordinaria ed emoziona tutti
i veri tifosi di calcio. Grazie Capitano, grazie Francesco. In
bocca al lupo per il futuro!". Lo scrive su facebook il
presidente del Senato Pietro Grasso in occasione dell'ultima
partita di Francesco Totti. Il presidente di palazzo Madama
posta anche una foto che lo ritrae con il capitano giallorosso
in occasione di una partita del cuore.   
				          