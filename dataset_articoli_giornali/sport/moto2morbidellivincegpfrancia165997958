
LE MANS - E' la quarta vittoria su cinque gran premi, e pensare che due settimane fa è caduto quando era in testa alla gara di Jerez. Franco Morbidelli domina anche in Francia e allunga nella classifica del mondiale di Moto2. Festeggia pure il torinese Francesco 'Pecco' Bagnaia, secondo. Il pilota romano, allievo di Valentino al Ranch di Tavullia, è stato protagonista di una gara semplicemente perfetta: superato Tom Luthi (che partiva dalla pole) al termine del primo giro, ha prima respinto l'attacco dello svizzero e poi ha gestito il vantaggio resistendo al ritorno del 21enne del team Sky Vr46. Spettacolare ed emozionante l'ultimo giro dei due italiani, sempre più vicini ma sul traguardo il leader del campionato ha chiuso con un vantaggio di un secondo e 7 decimi dall'avversario e amico.

Morbidelli ora ha 20 punti di vantaggio proprio su Luthi, che oggi è finito sul gradino più basso del podio. Sale nel ranking Bagnaia, ora 5°. Vale la pena di segnalare la coraggiosa prova di Alex Marquez, fratello di Marc e compagno di squadra nel team Marc Vds: lo spagnolo ha corso con un piede fratturato chiudendo 4°, e in classifica mantiene il 3° posto. La bella giornata per gli italiani a Le Mans è completata dal 5° posto di Mattia Pasini e dall'8° di Simone Corsi. "Sono veramente felice", dice Morbidelli. "In questo week-end sia 'Pecco' che Tom sono stati molto forti, e allora oggi l'obiettivo era stare il più possibile con loro. Ma poi mi sono conto di stare proprio bene: ho provato subito a spingere e poi ho gestito il vantaggio".






