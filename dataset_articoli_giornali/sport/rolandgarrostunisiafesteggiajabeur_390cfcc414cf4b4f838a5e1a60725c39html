
            
            (ANSA) - ROMA, 1 GIU - Le prime pagine sportive in Tunisia
dedicate tutte a Ons Jabeur, la 22enne di Ksar El Hellal, che
battendo per 6-4 6-3 la testa di serie numero 6 del Roland
Garros, la slovacca Dominika Cibulkova, è diventata la prima
tennista araba ad approdare al 3/o turno di uno Slam. Prima di
lei il miglior risultato di una tennista araba nello Slam era
stato quello di Selima Sfar, sempre tunisina, agli inizi degli
anni 2000, due volte al 2/o turno a Parigi, tre volte a
Wimbledon e una agli Us Open. La Jabeur, oggi 114ma al mondo, il
Roland Garros lo vinse fra le under 18 nel 2011. Questa volta,
entrata in tabellone da 'lucky loser', dopo essere cioè stata
eliminata nelle qualificazioni, grazie al ritiro della tedesca
Siegemund, sta facendo meglio di ogni previsione. Jabeur
affronterà  domani la svizzera Timea Bacsinszky. "Faro'
assaggiare alla Bacsinszky l'harissa tunisina" (piccante salsa
tipica tunisina, a base di peperoncino) ha confidato
ironicamente la Jabeur, alludendo al match di domani.   
				          