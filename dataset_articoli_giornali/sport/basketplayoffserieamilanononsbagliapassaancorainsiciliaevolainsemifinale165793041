
CAPO D'ORLANDO - Milano non sbaglia e stacca il pass per le semifinali play-off. Dopo lo scivolone interno nella sfida che ha aperto la serie con Capo d'Orlando, l'Olimpia conferma di aver alzato il livello del proprio basket e riesce a chiudere i conti in una gara 4 condotta dall'inizio alla fine. Alla Betaland non basta l'orgoglio per costringere i campioni d'Italia alla 'bella', ma la stagione dei ragazzi Di Carlo resta da incorniciare, come testimoniato dall'ovazione con la quale il PalaFantozzi ha salutato Nicevic e compagni al termine del match. Il divario accumulato dall'Orlandina nella prima parte di gara si rivela troppo ampio e il dispendio di energie profuso dai padroni di casa per tornare in corsa presenta il conto negli ultimi minuti.
 
Milano mostra subito la faccia cattiva in avvio di partita e in poco più di due minuti e mezzo scava un solco di 8 lunghezze (2-10). Pascolo si conferma in ottima forma e l'EA7 continua a incrementare il suo vantaggio fino al 12-24 di fine primo periodo. Capo d'Orlando non è incisiva dall'arco e anche nel secondo quarto le percentuali da tre degli uomini di coach Di Carlo sono deficitarie (2/12 all'intervallo). L'Olimpia, oltre a una circolazione di palla molto fluida in attacco, riversa sul parquet tanta intensità difensiva e tiene sempre a distanza i padroni di casa. Con un parziale di 5-0, Iannuzzi e Archie provano a far entrare in ritmo la Betaland e il pubblico del PalaFantozzi, ma è Simon a firmare l'ultimo canestro prima del ritorno negli spogliatoi, con Milano saldamente avanti (31-45).
Basket, playoff serie A; quarti gara 4: Capo d'Orlando-Milano 62-77












 
	         




A inizio terzo periodo l'inerzia è ancora dalla parte dell'Emporio Armani che, con la bomba di Simon, fa sprofondare l'Orlandina sul -22 (34-56). La squadra siciliana ha il grande merito di non mollare e con una reazione d'orgoglio rosicchia terreno fino al 49-60, ma i campioni d'Italia - dopo qualche passaggio a vuoto - riprendono a segnare con regolarità e ricacciano indietro la Betaland (49-65). In avvio dell'ultima frazione Capo d'Orlando compie il massimo sforzo per riaprire la partita: a sette minuti dal termine Archie firma il -8 (57-65) e i padroni di casa falliscono in più di un'occasione l'opportunità di accorciare ancora. La stanchezza inizia a farsi sentire tra gli uomini di Di Carlo e la tripla da distanza siderale di Macvan rappresenta il punto di non ritorno del match. Il prossimo ostacolo sulla strada dell'Olimpia verso lo scudetto è Trento, apparsa in grande forma.

BETALAND CAPO D'ORLANDO-EA7 EMPORIO ARMANI MILANO 62-77
(12-24, 31-45, 49-65)
CAPO D'ORLANDO: Galipò ne, Tepic 7, Iannuzzi 8, Laquintana 2, Nicevic, Kikowski 6, Delas 5, Diener 4, Donda ne, Ivanovic 6, Archie 15, Berzins 9. Allenatore: Di Carlo.
MILANO: McLean 8, Fontecchio, Hickman 10, Kalnietis 4, Raduljica 8, Macvan 15, Pascolo 12, Tarczewski ne, Cinciarini 6, Abass 3, Cerella ne, Simon 11. Allenatore: Repesa.
ARBITRI: Seghetti-Martolini-Bartoli.
NOTE - Tiri liberi: Capo d'Orlando 5/10, Milano 11/14. Uscito per cinque falli: Kikowski.
 






