
VENEZIA -  Reyer Venezia sconfitta in casa da Avellino per 73-80 (21-21, 32-32, 49-55) in gara-1 delle semifinali scudetto della serie A di basket. Alla squadra di Sacripanti riesce il colpaccio al quinto tentativo, visto che Sidigas e Umana si erano già affrontate quattro volte, in questa stagione, tra regular season e Champions League. E il segreto dei campani sono le individualità, con Ragland (miglior realizzatore con 20 punti) ben affiancato da Randolph (13 punti, buona parte dei quali nel terzo quarto, in cui Avellino ha incanalato il match dopo un primo tempo in sostanziale equilibrio, con nessuna delle due squadre capace di scavare un solco maggiore ai quattro punti).  Gli irpini mettevano a segno un parziale di 23-17 dopo il rientro in campo che il quintetto di De Raffaele non è riuscito a ricucire negli ultimi 10′ di gioco.
Basket, playoff serie A; semifinale gara 1: Venezia-Avellino 73-80












 
	         




AVELLINO DOMINA A RIMBALZO, NON BASTA PERIC A VENEZIA -  Ma anche i lunghi hanno fatto sentire il loro peso: Avellino ha dominato a rimbalzo (33 a 24), contro una Venezia che, nelle rotazioni degli stranieri, ha scelto di rinunciare ai due centri di ruolo, Ortner e Batista. E vanno segnalati anche i sei recuperi di Green, importantissimo nella fase in cui, in avvio di ultimo periodo, Avellino ha portato il vantaggio in doppia cifra L'unico dell'Umana Reyer ad esprimersi sui suoi livelli è stato Peric (18 punti e 20 di valutazione), con qualche fiammata di Tonut. McGee e Bramos, mentre sono mancati i punti di Haynes (fermo a quota 8, con 3/8 al tiro). La serie, che torna in campo domenica, di nuovo al Taliercio, si preannuncia comunque alquanto equilibrata.

UMANA VENEZIA-SIDIGAS AVELLINO 73-80 
UMANA REYER VENEZIA: Haynes 8, Hagins 6, Ejim 6, Peric 18, Stone, Bramos 8, Tonut 11, Groppi ne, Filloy 2, Ress 4, Viggiano, McGee 10. Allenatore: De Raffaele.
SIDIGAS AVELLINO: Zerini 8, Ragland 20, Green 5, Logan 9, Esposito ne, Leunen 3, Cusin 6 Severini, Randolph 13; Fesenko 9, Thomas 7, Parlato ne. Allenatore: Sacripanti.
ARBITRI: Mattioli, Biggi, Baldini.
NOTE: parziali 21-21, 32-32; 49-55. Tiri liberi: Umana 11/15, Sidigas 7/8. Usciti per 5 falli: nessuno.






