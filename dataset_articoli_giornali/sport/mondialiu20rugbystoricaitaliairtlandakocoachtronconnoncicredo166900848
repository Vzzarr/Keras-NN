

Azione di mischia 






ROMA - Non era mai accaduto nella storia azzurra dei Mondiali U20 e forse non è un caso, se oggi pomeriggio - al termine della partita d'esordio della rassegna iridata, che si disputa in Georgia - la giovane Italia ha vinto superando proprio l'Irlanda (22-21), al termine di una partita di forti emozioni. Il nuovo corso di Conor O'Shea, il ct irlandese - appunto - cui sono state affidate le chiavi del movimento ovale italiano, comincia forse a dare i suoi frutti.

TRONCON: "NON CI CREDO" -  "Ancora non ci credo. Forse non abbiamo giocato la nostra migliore partita di sempre, ma questa è una giornata molto importante", sorride Alessandro Troncon, barbuto e felice allenatore (insieme a Carlo Orlandi). "I ragazzi hanno grandi qualità, questo successo permetterà di guadagnare quella fiducia nei loro mezzi che a volte è un po' mancata".
A Kutaisi l'#ItaliaU20 batte 22-21 l'Irlanda U20 all'esordio nel #WorldRugbyU20s! Bravi ragazzi! ???????? pic.twitter.com/eCGyZY72mO— Italrugby (@Federugby) 31 maggio 2017

AZZURRI DOMINANO - E' stato un incontro a due facce, con il primo tempo dominato dall'Italia (15-3) grazie ad una difesa feroce ed una solida mischia, ben gestita dalla coppia mediana Trussardi-Rizzi. Due mete - la prima con il pilone Fischetti, la seconda - bellissima - con Bianchi dopo un perfetto calcio di Rizzi a scavalcare la difesa, raccolto da Cioffi. Nella ripresa gli azzurrini hanno inspiegabilmente sofferto i Verdi, che grazie ad alcuni errori sui calci alti e un po' di indisciplina degli avversari hanno pareggiato il conto delle mete e sono andati in vantaggio grazie a due calci di Dean.

LA META DI CIOFFI - Nei minuti finali, perdute un paio di occasioni a pochi metri dalla linea di meta irlandese, l'Italia è andata a segno con Cioffi al termine di una splendida azione in cui il secondo centro Zanon ha avuto un ruolo decisivo. Sempre l'estremo ha trasformato per questione di centimetri portando sopra i suoi di un preziosissimo punticino. Mancavano 2 minuti al termine e gli avanti azzurri hanno cercato di gestire l'ovale ma proprio allo scadere è arrivata una discutibile punizione contro: da quasi 50 metri Dean ha provato, fallendo.

ORA LA SCOZIA - "Ripartiamo da qui", ha gridato Troncon ai suoi, riuniti in cerchio in mezzo al campo. Domenica l'Italia affronta la forte Scozia, battuta dalla Nuova Zelanda (20-42). Gli All Blacks grazie al punto di bonus offensivo sono in testa alla poule B con 5 punti, seguiti dagli azzurri con 4.

Irlanda U20-Italia U20 21-22 (3-15)
Marcatori: p.t. 11' m. Fischetti (0-5); 17' m. Bianchi tr. Rizzi (0-12); 28' c.p. Dean (3-12); 29' drop. Rizzi (3-15); s.t. 42' m. Nash (8-15); 47' m. Nash tr. Dean (15-15); 63' c.p. Dean (18-15); 76' m. Cioffi tr. Cioffi (21-22)
Irlanda U20: Kelly; Hogan (23' Tynan), Mullin, Frawley, Nash; Dean, Stewart; Coombes, Boyle (cap.), Rea (66' Masterson); Dowling (67' Regan), Wycherley; Connolly (71' Cooper), Barron (23' Kelleher), Conway (71' McGrath). A disposizione: Stafford, Curtis. Allenatore: Malone
Italia U20: Cioffi; De Masi (51' Bronzini), Zanon M., Schiabel, D'Onofrio; Rizzi, Trussardi (75' Panunzi); Licata, Masselli, Bianchi; Iachizzi (71' Manni), Cannone (56' Lamaro); Riccioni (cap.) (41' Gavrilita), Ceciliani (66' Rollero), Fischetti (51' Rimpelli) A disposizione: Di Marco. Allenatore: Orlandi, Troncon
Arbitro: Mike Adamson (SRU)
Calciatori: Dean (Irlanda U20) 3/5, Rizzi (Italia U20) 1/2; Frawley (Irlanda U20) 1/2; Cioffi (Italia U20) 1/1
Punti conquistati in classifica: Irlanda U20 1; Italia U20 4
 






