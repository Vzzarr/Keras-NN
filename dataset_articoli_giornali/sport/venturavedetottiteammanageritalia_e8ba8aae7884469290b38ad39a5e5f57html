
            
            (ANSA) - FIRENZE, 30 MAG - "Totti al posto di Oriali nel
ruolo di team manager della Nazionale? Non è una decisione che
mi spetta ma se Oriali dovesse andare via è evidente che ci
vuole un'altra figura di spessore assoluto e se Francesco
venisse sarebbe un vero punto di riferimento". Lo ha detto Gian
Piero Ventura in ritiro a Coverciano con la cosiddetta Italia
sperimentale. Di lì a poco lo stesso Oriali, seduto al suo
fianco, si è limitato a confermare che sarà capo delegazione
dell'Under 21 all'imminente Europeo in Polonia dal 16 al 30
giugno, mentre su un suo ritorno all'Inter (cosa che viene data
per certa) ha preferito non pronunciarsi. "Quando mi è stata
chiesta la disponibilità per l'Under 21 ero impreparato
ma ho detto subito di sì - ha risposto Oriali - Ci vado con
grande entusiasmo come due anni fa agli Europei della Nazionale
maggiore, metterò la mia esperienza al servizio di tutti".   
				          