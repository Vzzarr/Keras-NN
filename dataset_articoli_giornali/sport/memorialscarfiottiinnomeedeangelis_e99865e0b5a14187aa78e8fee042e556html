
            
            (ANSA) - ROMA, 31 MAG - "La velocità nel sangue, l'arte e lo
stile nell'anima". Il Memorial Lodovico Scarfiotti 2017 a
Potenza Picena, in provincia di Macerata, dal 16 al 17 giugno
dedica quest'anno un tributo ad Elio De Angelis, l'amato pilota
di F1. Il campione romano, prematuramente scomparso all'età di
28 anni per un tragico incidente in prova, è da sempre ricordato
per il suo grande talento e le sue doti umane. La manifestazione
nasce nel 2014, per iniziativa di alcuni appassionati, come
semplice riunione di collezionisti di vetture storiche e
occasione di confronto tra tecnici, piloti e giornalisti. Nelle
due precedenti edizioni sono state realizzate "Reunion" in stile
anglosassone con ospiti prestigiosi e la presenza di vetture
estremamente rare che in passato erano state condotte alla
vittoria dal pilota marchigiano. Protagonista dell'edizione 2017
- presentata a Roma Salone d'Onore del Coni il 6 giugno - sarà
il pilota romano vincitore, tra l'altro, di due prove di F1 con
la Lotus (GP Austria '82 e GP San Marino '85).   
				          