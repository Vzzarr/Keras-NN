ROMA Come un bicchiere riempito a metà, come le due facce di una stessa medaglia. O meglio ancora, prendendo in prestito proprio i due simboli prediletti di Valentino Rossi, come il sole e la luna. Dovessimo analizzare la situazione del pilota di Tavullia alla vigilia del gran premio più importante della stagione al Mugello, potremmo vedere il lato più splendente e ottimistico di Valentino, dato da un pilota che vuole a tutti i costi correre per cercare di recuperare terreno nei confronti del suo compagno di squadra Maverick Vinales, oppure, quel lato oscuro dato proprio dalla sofferenza di un Dottore che ancora sta patendo per le contusioni rimediate all'addome e al torace in seguito a quella caduta in motocross di una settimana fa. E' una corsa contro il tempo per cercare di recuperare quante più energie, affaticarsi il meno possibile e focalizzarsi in quella che sarà una vera e propria scalata di una montagna. «Sfortunatamente sono caduto mentre stavo allenandomi con la moto da cross e il dolore a torace e addome è ancora forte», ammette il pesarese. «Per fortuna, le mie condizioni stanno migliorando giorno dopo giorno e questo mi permette di pensare con un po' più di positività al fine settimana del Mugello. Il mio desiderio di partecipare al GP d'Italia è molto grande e sto lavorando per recuperare nel minor tempo possibile».
PROVA DEL NOVE
Come a dire, un passo per volta, inutile pensare a domenica. Dopo la valutazione dei medici, oggi il verdetto, arriverà quella che sarà la vera e propria prova del nove: salire in sella nel venerdì di prove libere. Solo allora si avrà un quadro più chiaro.
NIENTE CONFERENZA
Una volontà di riposo assoluto che porterà Valentino a saltare oggi la consueta conferenza stampa del giovedì; al suo posto ci sarà Andrea Iannone. La nota ufficiale da parte della Dorna parla chiaro: «Rossi vuole minimizzare gli impegni per concentrarsi sul GP di casa dopo l'infortunio in allenamento della settimana scorsa». Una conferenza che vedrà sicuramente protagonista Maverick Vinales, tornato in vetta alla classifica proprio al termine del duello con Rossi in quel di Le Mans. Lo spagnolo è conscio che, in caso di forfait del suo compagno di box, l'occasione sarà di quelle ghiotte: «Con un campionato così competitivo, le prossime gare saranno tutte decisive e sarebbe fondamentale vincere al Mugello». Il round italiano sarà un crocevia fondamentale anche per la stagione di Ducati: «Dopo i test di Barcellona sono positivo», sottolinea Lorenzo. «Il Mugello è una pista che conosciamo bene, ed è il gran premio di casa per noi. Dobbiamo fare bene», sentenzia Dovizioso. Il Gran Premio d'Italia sarà trasmesso in diretta su Sky (canale 208) che vedrà anche tutta una serie di speciali per un totale di oltre 30 ore live a partire da oggi alle 14,45. Le qualifiche e la gara andranno in onda sabato dalle ore 13.30 e domenica 4 a partire dalle ore 14.00.
 