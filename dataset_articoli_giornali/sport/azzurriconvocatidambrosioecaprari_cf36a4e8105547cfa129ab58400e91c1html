
            
            (ANSA) - ROMA, 29 MAG - Due nuove convocazioni per la
Nazionale in ritiro da ieri sera al Centro Tecnico Federale di
Coverciano: il Ct Gian Piero Ventura ha infatti aggregato al
gruppo l'interista Danilo D'Ambrosio e il pescarese Gianluca
Caprari che in nottata, al termine delle rispettive gare di
campionato, hanno raggiunto i compagni. Oltre al forfait di
Emerson, al quale Ventura ha fatto gli auguri di pronta
guarigione dopo il grave infortunio subìto nell'incontro tra
Roma e Genoa, il ct azzurro deve rinunciare a Verdi e Inglese,
anche loro infortunati nell'ultima giornata di campionato di
Serie A. Nel pomeriggio prima seduta di allenamento in vista
dell'amichevole con San Marino in programma mercoledì alle 21.30
a Empoli.   
				          