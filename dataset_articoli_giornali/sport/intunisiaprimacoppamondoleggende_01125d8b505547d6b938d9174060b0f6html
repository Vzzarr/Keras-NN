
            
            (ANSA) - TUNISI, 29 MAG - La Tunisia ospiterà dal primo al 5
dicembre prossimo, la prima edizione della Coppa del Mondo delle
Leggende del calcio. Un torneo con 8 o 12 squadre nazionali,
composte da vecchie glorie internazionali del calcio che si
affronteranno in diverse partite da 60 minuti di durata, a
Tunisi (Radès), Sousse e Monastir. Si tratta di un'iniziativa
sostenuta dalla Fifa, dal ministero tunisino dello Sport e dalla
Federazione calcio tunisina (Ftf). Lo ha annunciato a Tunisi il
comitato organizzativo della manifestazione in una conferenza
stampa che ha visto la presenza di star planetarie del calcio
come Sonny Anderson, Marcel Dessailly, Michel Salgado e Gianluca
Zambrotta. Il ministro dello Sport tunisino, Majdouline Cherni,
ha dichiarato che la Coppa del Mondo delle Leggende del calcio
"porterà al mondo messaggi di amicizia e di fraternità da parte
della Tunisia, terra di tolleranza e pace". Altre conferenze di
presentazione della manifestazione avranno luogo prossimamente a
Parigi e Londra.   
				          