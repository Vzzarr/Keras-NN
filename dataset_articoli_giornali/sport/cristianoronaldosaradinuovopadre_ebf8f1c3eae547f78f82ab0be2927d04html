
            
            (ANSA) - ROMA, 30 MAG - Cristiano Ronaldo nuovamente papà? Il
settimanale 'Chi', sul numero in edicola da domani, pubblica le
immagini esclusive di Cristiano Ronaldo in Corsica con la
fidanzata Georgina Rodriguez giunta al quarto mese di
gravidanza. Lo dimostrano le immagini pubblicate dal settimanale
che rivela anche che la coppia aspetterebbe due gemelli.   
				 Cr7 e Georgina Rodriguez sono legati da qualche mese. La loro
breve vacanza precede di qualche giorno la finale di Champions
League che sabato opporrà il Real Madrid alla Juventus. Con la
coppia c'era anche il primogenito del calciatore, il piccolo
Cristiano jr, che Ronaldo ha cresciuto da solo senza voler
rivelare il nome della madre. Secondo  'Chi', le prime voci di
una sua nuova paternità si inseguivano da quando Ronaldo ha
pubblicato su Instagram una foto con Georgina in cui entrambi
accarezzavano il pancino della ragazza. La mamma del fuoriclasse
aveva smentito le voci di un bimbo in arrivo, ma ora 'Chi'
conferma tutto e lo documenta con un ampio servizio fotografico.   
				          