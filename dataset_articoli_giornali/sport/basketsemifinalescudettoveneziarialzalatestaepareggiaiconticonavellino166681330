
VENEZIA - Pronto riscatto per l'Umana Reyer Venezia nella semifinale di play-off scudetto contro la Sidigas Avellino. Sul parquet casalingo del Taliercio, il quintetto lagunare si è imposto in gara-2 per 88-77 con 23 punti di Peric, top-scorer dell'incontro, pareggiando così sull'1-1 la serie.

VENEZIA PARTE A RAZZO: 41-35 ALL'INTERVALLO LUNGO -  Partenza a razzo della squadra di casa che spinge sull'acceleratore: dopo due minuti è 8-4 il parziale e la pressione sulla palla dell'Umana manda in confusione l'attacco della Scandone, Filloy con due bombe spezza l'equilibrio in campo dopo dieci minuti: 27-15 al 10?. Nel secondo quarto gli irpini mettono la museruola alle bocche da fuoco venete, costringendo a cinque punti in altrettanti minuti. Avellino soffre la rapidità quando Bramos allarga la forbice fino al + 17 (41-24). Green prova a dare la scossa, Logan si sveglia dall'arco, Thomas è preciso dalla lunetta: break di 11-0 e negli spogliatoi si va sul 41-35.
Basket, playoff serie A; semifinali gara 2: Venezia-Avellino 88-77












 
	         




PERIC SPINGE LA REYER, GREEN E LOGAN TENGONO IN VITA GLI IRPINI -  Batista continua a far valere i suoi chili sottocanestro, si fa vedere Ragland col secondo canestro dal campo ma l'Umana è avanti di sole quattro lunghezze (43-39 al 23?). Sacripanti ripropone la zona, ma l'orgoglio veneziano è incarnato da Peric che taglia come il burro la difesa irpina in tre circostanze che aumentano a dodici i punti di vantaggio: 53-41. E poi il croato chiude al meglio la terza frazione col + 19: 66-47. Sullo slancio all'inizio del quarto conclusivo Venezia tocca il + 22 (69-47). Però Green non vuol saperne di mollare e si carica la squadra sulle spalle: otto di fila i punti del regista di Philadelphia, mentre Logan al secondo tentativo utile insacca la bomba del - 13  (71-58), costringendo De Raffaele al timeout. L'Umana respinge l'assalto con un controparziale di 7-0: è ancora Filloy  a metterci del suo con il tiro del + 17 (78-61 al 36?) che reindirizza il match a proprio favore che si chiude con tre minuti d'anticipo. Nel garbage time spazio alle seconde linee biancoverdi coi senatori risparmiati in vista di gara 3 in programma martedì 30 giugno alle 20.45 al PaladelMauro.

VENEZIA-AVELLINO 88-77
(27-15, 41-35, 66-47)
UMANA REYER VENEZIA: Haynes 13, Ejim 11, Peric 23, Stone, Bramos 6, Tonut 6, Groppi ne, Filloy 9, Ress, Batista 10, Viggiano, McGee 10. Allenatore: De Raffaele.
SIDIGAS AVELLINO: Zerini 3, Ragland 5, Green 11, Logan 17, Esposito ne, Leunen 5, Cusin 2, Severini 2, Randolph 12, Fesenko 6, Thomas 11, Parlato 3. Allenatore: Sacripanti.
ARBITRI: Begnis-Rossi-Paglialunga.
NOTE: Tiri liberi: Venezia 3/4, Avellino 7/11. Uscito per 5 falli: Zerini.






