
ROMA - Due borse di studio per premiare gli studenti-nuotatori più bravi. La Luiss, all'interno del progetto Sport Academy, prosegue l'attività di sviluppo della propria polisportiva scendendo attivamente in campo per premiare anche gli atleti migliori nel nuoto. Grazie al sostegno della Federazione, di Intesa Sanpaolo e di Arena Water Instinct, l'Università internazionale ha deciso di istituire due borse a esenzione totale, per frequentare un corso di laurea triennale per l'anno accademico 2017/2018. Le borse di studio dell'istituto, così, diventano 27 di cui 15 nel basket e le altre 12 suddivise tra atletica leggera, bridge, canottaggio, scherma, equitazione, sci, golf, tennis e, appunto, nuoto.

ABETE: UN ULTERIORE TASSELLO ALLA CRESCITA DELLA POLISPORTIVA - "L'accordo con Intesa Sanpaolo consente un importante contributo all'evoluzione di ASD LUISS in polisportiva, nella quale valorizzare il nuoto accanto all'esperienza ormai quasi ventennale nella serie B del basket, la recente ascesa del calcio in Promozione e l'impegno ed i successi in tante altre discipline sportive" ha sottolineato Luigi Abete, Presidente della ASD LUISS. "Il sostegno a LUISS Sport Academy - ha aggiunto Stefano Barrese, Responsabile della Divisione Banca dei Territori di Intesa Sanpaolo - rientra nell'ambito delle attività culturali e sportive in cui la Banca crede. Desideriamo sostenere e valorizzare la lealtà, la passione, l'impegno e il rispetto che lo sport incarna. Sono valori che uniscono e che possono contribuire in modo esemplare alla crescita collettiva".






